
  	
با نصرت و فتح و ظفر و دولت والا
بنگر علم شاه جهان بر سر بالا
لشکر شده آسوده و ترمذ شده ایمن
نصرت شده پیوسته و دولت شده والا
فتح آمده و تهنیت آورده جهان را
سلطان جهانگیر به این فتح مهنا
بشکفته به دین داری او جان پیمبر
نازنده به فرزندی او آدم و حوا
بهروزی او در همه گیتی شده معروف
پیروزی او در همه عالم شده پیدا
رزمش  همه با نصرت و رسمش همه  نیکو
روزش همه با دولت و کارش همه زیبا
ای شاه غلامان تو دارند به اقطاع
چین و ختن و کاشغر و خلخ و یغما
بر بیعت و پیمان تو صد نامه رسیدست
از مکه و غزنین و سمرقند و بخارا
از موکب تو کوه نماید همه هامون
وز لشکر تو شهر نماید همه صحرا
آنجاکه تف توست چه جیحون و چه هامون
وانجا که صف توست چه جنگ و چه تماشا
تاگرد سپاه تو برآمد ز خراسان
یک باره به ادبار فرو شد سر اعدا
زین نصرت و زین فتح  که دیدند و شنیدند
دیگر به خراسان نبود غارت و غوغا
نشگفت اگر از بیم توشیران بگریزند
کز هیبت تو موم شود آهن و خارا
تا دست تو دریا بود و تیغ تو آتش
نشگفت نهیب و خطر از آتش و دریا
هر شاه  که یک راه زتیغ تو بترسد
از ملک و ولایت نبود نیز شکیبا
سو دش نکند تعبیه قلعه و لشکر
آن به  که  کند با سر تیغ تو مدارا
گر تعبیه سازی به سوی روم دگر بار
زنار چو افسار کنی بر سر ترسا
فرمان تو مسجد کند از خانه رهبان
شمشیر تو خرزین  کند از چوب چلیپا
شاها ملکا جمله آفاق تو داری
شد دیده دین از ظفر و فتح تو بینا
بیم است ز شیران جهان وز تو رعایت
عذرست ز شاهان جهان وز تو محابا
شادند و سرافراز به عدل تو خداوند
چه  خویش و چه بیگانه  و چه پیر و چه برنا
تا بنده معزی ز فتوح تو سخن  گفت
زیر قدمش گشت ثری همچو ثریا
هر شعر پسندیده که در مدح تو گوید
باشد چو یکی عقد پر از لولو لالا
تا عقل شناسنده تمام است به دانش
تا مهر فروزنده بلندست به جوزا
زیر علم فتح تو بادا همه عالم
زیر قدم عدل تو بادا همه دنیا
شمشیر تو برنده و دست تو دهنده
فرمان تو پاینده و بخت تو توانا
ای کرده فتح و نصرت در مسرق آشکارا
بگذشته زآب جیحون وآتش زده در اعدا
با خیل خیل لشکر چون سیل سیل باران
با فوج فوج موکب چون موج موج دریا
از توده توده آهن چون کوه کرده هامون
وزگونه گونه رایت چون شهرکرده صحرا
بنهفته هر غلامت دیبا به زیر آهن
پوشیده هر ندیمت آهن به جای دیبا
ماهان بزمگاهت در کف گرفته کیوان
مریخ وار بسته هر یک میان به جوزا
شمشیر جنگیانت در خون شده مغرق
چونانکه برگذاری بیجاده را به مینا
از سنگ منجنیقت بشکسته حصن دشمن
چونانکه از تجلی بشکست طور سینا
از جمع پادشاهان کس را نبود هرگز
فتحی بدین بزرگی در وهم و در تمنا
تو عادلی و دانا وز عدل و دانش تو
هم ملک شد مزین هم فتح شد مهیا
ای گشته همچو مشرق مغرب به تو مزین
وی  گشته همچو ایران توران به تو مهنا
فتحی چنین که یابد جز پادشاه عادل
ملکی چنین که  گیرد جز شهریار دانا
زین فتح نوکه کردی ملت گرفت قوت
زین ملک نو که بردی دولت  گرفت بالا
هست اندرین سعادت تایید ملک و دولت
هست اندرین بشارت تاریخ دین و دنیا
از نعل بادپایان وز خون خاکساران
گرد و بخار از ایدر رفته است تا بخارا
از روی جنگجویان وز موی شیرگران
بی نرخ شد به توران کافور و مشک سارا
همچون بنات نعشند از هم گسسته اکنون
قومی که بر خلافت بودند چون ثریا
خشمت نکردکس را الا به حق عقوبت
عفوت نکرد کس را الا به حق محابا
از خانیان گروهی کز خط شدند بیرون
جنگ آوران یغما جانشان زدند یغما
از تیغ شیر مردان تن شان شدست عبرت
وزپای ژنده پیلان سرشان شدست رسوا
در قلعه بود خصمت سیمرغ وار پنهان
پیش تو آمد آخرگنجشک وار پیدا
نصرت همی طلب کرد از کین تو ولیکن
در آرزوی نصرت مقهور  شد مفاجا
بگرفتی و سپردی ملکش به پای لشکر
بگشادی و سپردی گنجش به دست غوغا
از هیبت تو آخر جون آب گشت آتش
وز دولت تو آخر چون موم  گشت خارا
فال موافقانت فرخنده گشت و میمون
لاف مخالفانت بیهوده گشت و سودا
گر باد بود دشمن بی باد گشت خرمن
ور خار بود حاسد بی خارگشت خرما
قحط ستم ز توران امسال برگرفتی
گر پار برگرفتی زانطاکیه چلیپا
اینجا ز فر عدلت ایمن شدست مومن
وانجا ز سهم تیغت ترسان شدست ترسا
خانان همی به خدمت بوسند سم است
چونانکه بت پرستان سم خر مسیحا
بیم سرش نباشد هرکس که او به مهرت
از دل  کند تقرب وز جان  کند تولا
ای شهریار عادل می خور که خصم بددل
چون مرغ نیم بسمل در دام توست ا درواا
از ملک رفته بیرون بگذشته زاب جیحون
رخ زرد و دیده پرخون بر درد ناشکیبا
ملکی گرفته ای تو چون تازه بوستانی
با دوستان همی کن در بوستان تماشا
منسوخ شد به گیتی زین داستان و قصه
هم قصه سکندر هم داستان دارا
فتح تو گویم اکنون هر ساعتی مکرر
مدح تو گویم اکنون هر لحظه ای مثنا
من بنده گر ز خدمت یک چند دور بودم
باز آمدم به خدمت با شعرهای زیبا
از ترس راه و گرما وز بیم آب جیحون
بودم قریب یک ماه دلتنگ و ناتوانا
مدح تو حرز کردم تا یافتم سلامت
از بیم آب جیحون وز ترس راه و گرما
چون فتح تو شنیدم بر فتح در رسیدم
پیروزی تو دیدم در مشرق آشکارا
تا عالم است شاها پیروز باش و خرم
با بندگان یکدل با چاکران یکتا
آراسته سپاهت وافروخته مصافت
از دلبران خلخ وز نیکوان یغما
دو دست تو گرفته دو چیز روح پرور
یک دست زلف دلبر یک دست جام صهبا
بر هر صفت که باشی رای تو باد عالی
در هر وطن که مانی ملک تو باد والا
ای اصل ملک و دولت ای تاج دین و دنیا
ای عابده چون مریم ای زاهده چو زهرا
ای قبله دو دولت هر دو پناه عالم
ای مادر دو خسرو هر دو جمال دنیا
شاه جهان محمد شاه زمانه سنجر
از دولت بلندت دارند بخت برنا
آن شاه در بزرگی صد عالم است مفرد
وین شاه در دلیری صد عالم است تنها
زین دو پسر به حشمت  کس با تو نیست همسر
زین دو گهر به دولت کس نیست با تو همتا
شاید که سرفرازی تا جاودان بنازی
زان پادشاه عادل زین شهریار دانا
سلطان ملک به جنت  گوید همی ز شادی
شکر تو پیش آدم  مدح تو پیش حوا
از جود تو جهان را خیرست و نفع و راحت
گویی که هست جودت خورشید و ابرو دریا
باز آوری به احسان جان رمیده از تن
احسان توست  گویی همچون دم مسیحا
از بس دعا که کردی پنهان به پیش ایزد
شد در میان شاهان صلح و صلاح پیدا
آن شاه زیر رایت دارد هزار بهمن
وین شاه ا در رکابت ا دارد هزار دارا
گر دهر هست سرکش با تو کند تواضع
ور چرخ هست توسن با تو کند مدارا
توقیع تو عزیزست از شام تا به غزنین
فرمان تو روان است از هند تا به صنعا
رشک آید از رکابت ناهید را به میزان
شرم آید از کلاهت خورشید را به جوزا
طوق است نعل اسبت درگردن مجره
تاج است خاک پایت بر تارک ثریا
کردند آشکارا معجز به عالم اندر
عیسی به بیت مقدس موسی به طور سینا
تو نیستی پیمبر لیکن به فر دولت
کردی هزار معجز در عالم آشکارا
چون تافت فر بختت با مادر و برادر
رستند با سلامت هر دو ز چنگ اعدا
زان پس که در بیابان بودند هر دو حیران
کردند با تو اکنون در باغ دین تماشا
شد کفر هر دو ایمان شد درد هر دو درمان
شد رنج هر دو راحت شد خار هر دو خرما
این داستان و قصه گر بنگری عجب تر
از داستان یوسف وز قصه زلیخا
بگزید من رهی را سلطان ملک به خدمت
از مادحان زیرک وز ساعران دانا
سی سال پیش شاهان  گفتم ثنا و مدحت
چون بندگان یکدل چون چاکران یکتا
حورا به خلد رضوان پیرایه بر فشاند
چون شعر من بخواند در مجلس تو حورا
ای آفتاب عالم فخر نژاد آدم
جاوید باش و خرم برکام دل توانا
شادی به تو مخلد شاهی به تو موید
ملت به تو مزین دولت به تو مهنا
امروز داده دولت داد تو از سعادت
یزدانت کرده روزی حور و بهشت فردا
ای جهانداری که هستی پادشاهی را سزا
در جهانداری نباشد چون تو هرگز پادشا
از بشارتهای دولت وز اشارتهای بخت
شاه پیروز اختری و خسرو فرمانروا
پادشاهی یافته است از نام تو عز و شرف
شهریاری یافته است از رای تو نور و نوا
هم به دنیا از تو آبادست دین کردگار
هم به عقبی از تو خشنودست جان مصطفا
تیغ تو در قهر دشمن نایب است از ذوالفقار
تا تو اندر نصرت دین نایبی از مرتضا
از لطافت گر سما دارد تفضل بر زمین
از وجود تو زمین دارد تفضل بر سما
مشتری با دولت پیروز تو بیگانه نیست
در بلندی و سعادت هر دو هستند آشنا
از تو بهترگوش ما نشنید و هرگز نشنود
وز تو نیکوتر ندیدست و نبیند چشم ما
گر دلیلی باید این را هست کردارت دلیل
ور گواهی باید این را هست کردارت گوا
چند خوانند از فریدون و سکندر داستان
کو فریدون گو ببین و کو سکندر گو بیا
تا بیاموزند هر دو همت بی غایتی
تا بیندوزند هر دو نعمت بی منتها
هرکه دل یکتا کند در بیعت و پیمان تو
دورگردون بشت او را کرد نتواند دو تا
جود و عدل تو شناسم زندگانی را سبب
راست گویی جود تو آب است و عدل تو هوا
گر به چشم نصرت اندر توتیا باید همی
گرد اسبت بس بود درچشم نصرت توتیا
ور به جسم دولت اندر کیمیا باید همی
خاک پایت بس بود در دست دولت کیمیا
جان به تن پیوسته باشد تا درو مهرت بود
چون ز مهر تو جدا گردد ز تن  گردد جدا
گر نبودی مهر و کینت کی بدی سود و زیان
ور نبودی خشم و عفوت کی بدی خوف و رجا
اعتقاد تو شها نیک است بر خرد و بزرگ
بر تو تاوان نیست گر ناید ز بدخواهان وفا
نیست تاوان بر سرشک ابر و نور آفتاب
گر ز خارستان و شورستان برون ناید گیا
چون شود بیجاده گون شمشیر مینارنگ تو
روی هامون لعل گردد روی دشمن کهربا
کافران و ساحران را اژدها آمد به چشم
درکف تو تیغ تو واندرکف موسی عصا
سحر و کفر از فعل این و فعل آن ناچیز گشت
سحر خورد آن اژدها و کفر خورد این اژدها
تاکه از تشبیه شکل آسمان و آفتاب
هست چون پیروزه گون دولاب زرین آسیا
در سرای پادشاهی بر سریر خسروی
جاودان بادت به پیروزی و بهروزی بقا
در همه حالی موافق با مراد تو قدر
در همه کاری برابر با رضای تو قضا
آفتاب اندر شرف شد بر جهان فرمانروا
کرد دیگرگون زمین و کرد دیگرسان هوا
داد فرمان تا کند در باغ نقاشی سحاب
کرد یاری تا کند در راغ عطاری صبا
گلبن از یاقوت رمانی نهد بر سر کلاه
یاسمین از پرنیان سبز بر بندد قبا
هرکجا باشد بیابانی ز بی آبی چو تیه
ابر نوروزی زند بر سنگ چون موسی عصا
تا کنند از مرکبان در موج فوجی تاختن
تا کنند از آهوان در سیل خیلی آشنا
هست در عالم خلایق راکنون وقت نظر
هست در صحرا بهایم را کنون جای چرا
سرخ شد منقار کبک و سبز شد سم  گوزن
تا توانگر گشت کوه از لاله و دشت از گیا
شنبلید و لاله نعمان به روی سبزه بر
هست پنداری به مینا در عقیق و کهربا
خصم سوسن  گشت نرگس  چشم او زان شد دژم
عاشق  گل شد بنفشه  پشت او زان شد دو تا
بلبلان وقت سحر گویی همی دستان زنند
پیش تخت ناصرالدین مطربان خوش نوا
قمریان  گویی همی گویند شاه شرق را
روز آدینه خطیبان بر سر منبر دعا
شاه روزافروز ابوا لحارث ملک  سنجر که هست
پادشا گوهر خداوندی  عجم را پادشا
آن جهانگیری که هست او بر سریر مملکت
آفتاب خسروی بر آسمان کبریا
بازوی دولت خطاب و افسر ملت لقب
از ملوک عالم او دارد که هست او را سزا
بازوی نصرت به این بازو همی گردد قوی
افسر ملت به این افسر همی گیرد بها
بخت عالی چون به درگاهش رسد هر بامداد
خاک درگاهش به  چشم اندر کشد چون توتیا
شکر او گویند در خلد برین با یکدگر
هر زمان جان ملک  سلطان و جان مصطفا
آن همی گوید که صافی شد به  عدلش ملک من
وین همی گوید که باقی شد به تیغش دین ما
او سلیمان است و تیغ تیز او انگشتری
وین مبارک پی وزیر ش آصف  بن  برخیا
پهلوانان سپاهش روز بزم و روز رزم
چون پری و دیو در فرمان او فرمانروا
رای هر یک عالم آراید همی چون آفتاب
خشم هر یک دشمن او بارد همی چون اژدها
عز دین جان معزالدین بیفروزد همی
زان  کجا کردست با فرزند او عهد و وفا
تیغ تیز نصرت الدین نایب است از ذوالفقار
زانکه او در نصرت دین نایب است از مرتضا
از لطافت آسمان تفضیل دارد بر زمین
هست با هر دو به تایید و سعادت آشنا
گر دلیلی باید این را طالع او بس دلیل
ور گواهی باید آن را طینت او بس  گوا
شد ز رای این وزیر و دانش این دو امیر
کار این خسرو عجب چون معجزات انبیا
ای فزوده گوهر سلجوق را عز و شرف
داده ملک و دولت موروث را نور و نوا
رنج قارون است حاسد را ز تو روز نبرد
گنج قارون است سایل را ز تو روز عطا
با عنا باشد کسی  کز حکم تو تابد عنان
بی هوی باشد کسی کش سوی تو باشد هوا
باد عدل تو  بگرداند بلا از دوستان
آتش شمشیر تو بر دشمنان بارد بلا
درگه میمون توکعبه است و دستت ز مزم است
پایه تخت تو رکن است و رکاب تو صفا
گر به خواب اندر ببیند رایت تو رآی هند
ور نبرد لشکر تو بشنود خان ختا
از فزع شوریده  گردد رآی را تدبیر و رآی
وز نهیب اندیشه خان ختا گردد خطا
بر سریر خسروی بادت بقای سرمدی
تا بود خاک و هوا و آب و آتش را بقا
دشمنت را باد همچون آسیا پر آب چشم
تا همی گردد سپهر آبگون چون آسیا
تهنیت  کرده تو را میران به صد جشن چنین
شاعران  گفته به هر جشنی تو را مدح و ثنا
ایا ستاره خوبان خلخ و یغما
به دلبری دل ما را همی زنی یغما
چو تو نگار دل افروز نیست  در خلخ
چو تو سوار سرافراز نیست در یغما
غنوده همچو دل تنگ ماست دیده تو
خمیده همچو سر زلف توست قامت ما
شکنج زلف تو شب را همی دهد سیهی
فروغ  روی تو مه را همی دهد سیما
همی حسد برد از صورت تو حور بهشت
همی خجل شود از طلعت تو  ماه سما
ز مشک سلسله داری نهاده بر خورشید
ز شیر دایره داری کشیده بر دیبا
به ارغوان تو بر هست سنبل خوشبوی
به پرنیان تو بر هست عنبر سارا
گرفته ای تو به یاقوت لولو مکنون
نهفته ای تو به هاروت زهره زهرا
تویی به حسن چو لیلی منم تو را مجنون
منم به عشق چو وامق تویی مرا عذ را
سر مرا همه ساله ز عشق توست خمار
دل مرا همه روزه به روی توست هوا
خمار تو به سر اندر بود به جای خرد
هوای تو به دل اندر بود به جای وفا
سخن به وصف تو گردد همی بزرگ خطر
غزل به  نعت تو گردد همی تمام بها
هر آن غزل که تو را گویم ای غزال لطیف
بود مقدمه مدح سید الروسا
معین ملک ملک بوالمحاسن محسن
کریم خوب سیر مهتر خجسته لقا
بزرگواری  آزاده ای  خداوندی
که از کفایت او چشم عقل شد بینا
از آن قبل  که صبا را ز دست او اثرست
جهان گشاده و خرم شود ز دست صبا
رجا و خوف خلایق بود ز همت او
بود به همت او بازگشت خوف و رجا
به رای پاک هنر را همی کند یاری
به رسم خوب خرد را همی دهد یارا
نه دولت است و چو دولت ندانمش مانند
نه ایزدست و جو ایزد نبنمش همتا
ایا متابع فرمان تو همیشه قدر
و یا موافق تدبیر تو همیشه قضا
به مهر توست یمین خلیفه خورده یمین
به وصل توست رضی الامام داده رضا
بزرگی و کرم از تو گرفت رونق و فر
چو تو کریم کدام و چو تو بزرگ کجا
خدا به شخص تو از کبریا نهاد سرشت
که در نهاد و سرشت تو نیست کبر  و ریا
بود ز ملک تو طغرای شاه را زینت
بود زمهر تو اجرام چرخ را بالا
به  خامه تو شود حجت فتوح  روان
به نامه تو شود حاجت ملوک  روا
قمر ز قبضه شمشیر توست ناایمن
زحل ز پیکر پیکان توست ناپروا
سزد خدنگ تو را پر زبانه مریخ
سزد کمان تو را ز ه قلاده جوزا
ز نوک نیزه تو کافران همی ترسند
از آن قبل لقب کافران بود ترسا
بدان زمانه که موسی نمود معجز خویش
شکست جادویی جادوان به  دست عصا
به تیغ و کلک دل دشمنان تو بشکستی
نه چوب جانورت بود و نه ید بیضا
ایا چو دست تو دریا بزرگ و بابخشش
و یا چو رای تو گردون بلند و با پهنا
ز نور روی تو  اختر بتابد از گردون
ز مهر دست تو گوهر برآید از دریا
چو شاعر از تو نعم بشنود رسد به نعم
چو زایر از تو بلی بشنود رهد ز بلا
شریف حضرت تو کعبه بزرگان است
دل تو چشمه زمزم  کف تو رکن و صفا
اگر ز حاتم طی شاعران سخن رانند
دهند جمله  گواهی بر او به جود و سخا
تو را به دست  گهربار بر ده انگشت است
که بر سخاوت  وجود تو گشته اند گوا
بلند بختا در مدح تو قصاید من
مرصع است به یاقوت و لولو لالا
ستوده دارم عقل و گزیده دارم بخت
که عقل من  نه عقاب است و خط من نه خطا
هر آن گهی که ثنای تو پرورد طبعم
کند ثنای تو بر طبع من به  طبع  ثنا
امارت شعرا با هزار خلعت خوب
به اهتمام تو دادست شهریار مرا
که یافته است مگر من به  فر دولت تو
هزار خلعت شاه و امارت شعرا
همیشه تا که بود دهر را صلاح و فساد
همیشه تا که بود خلق را بقا و فنا
صلا ح کار معادیت باد جمله فساد
فنای عمر موا لیت  باد جمله بقا
سه چیز باد تو را جاودان و بی پایان
تن درست و دل شاد و دولت برنا
هرکه آن چشم دژم بیند و آن زلف دوتا
اگر آشفته و شوریده شود هست روا
منم اینک شده آشفته آن چشم دژم
منم اینک شده شوریده آن زلف دو تا
هوش من درلب ماهی است به قده سروسهی
نوش من بر کف سروی است به رخ  ماه سما
تا بری گشت ز من هوش ز من گشت بری
تا جدا گشت ز من نوش ز من  گشت جدا
گر خطاکرد و جفا جان و دل و دین من است
روی برتافتن از صحبت او نیست روا
به خطایی تن و جان را نتوان داد ز دست
به جفایی دل و دین را نتوان کرد رها
بت من کودک و نازک لب و نازک دهن است
زو خطایم چو صواب است و جفایم چو وفا
برنگردم به جفا از دهن کوچک او
وز لب نازک او بازنگردم به جفا
شکری از لب اوگرچه به صد دینارست
سه شکر را بدهم من به همه حال بها
که به یک بار بهای سه شکر زان دو لبش
به عطا یافتم از همت فخرالامرا
مجد دولت سر میران و بزرگان عجم
تاج دین سرور فرخ پی فرخنده لقا
بومحمد که به پیروزی ازو یافته اند
آل محمود منیعی شرف و عز و علا
آن هنرمند که در جاه ندارد مانند
وان جوانمرد که در جود ندارد همتا
نام حسان و منیع از پدرش زنده شدست
که نبیره به هنر زنده کند نام نیا
پدرانش را تا خالد اگر برشمرم
همه باشند سراسر امرا و وزرا
چار چیز از عرب و از عجمش میراث است
ز عرب جود و شجاعت ز عجم فر و بها
قمر از شمس درخشنده ضیا وام  کند
وز دلش وام  کند شمس درخشنده ضیا
عکس خورشید بدزدد ز فلک ابر بهار
جامه حور بیارد ز جنان باد صبا
تا مگر حاجب او سازد از آن عکس  کمر
تا مگر ساقی او دوزد از آن جامه قبا
در مسیر قدمش چشم  گشادست قدر
بر صریر قلمش گوش نهادست قضا
هم قدر را ز مسیر قدمش هست شرف
هم قضا را به صریر قلمش هست رضا
تا بدین شهر ز عدل و نظرش بهره رسید
دفع  کرد ایزد از این شهر همه رنج و بلا
ای مقیمان نشابور بخواهید مدام
حشمت او گه و بیگاه ز ایزد به دعا
که اگر شهر شما را نبود حشمت او
سخت بی رونق و بی قد ر بود شهر شما
منم آن شکرگزاری  که به سعی  کرمش
داد سعد فلکی  کار مرا نور و نوا
نقطه همتش آورد به یک بار برون
دل رنجور من از دایره خوف و رجا
چون به دریای معانی و معالی بگذشت
کرد چون لولو مکنون سخن من به سخا
جز کریمی نکند لولو مکنون ز سخن
جز کلیمی نکند صورت ثعبان ز عصا
هر کریمی  که عطا داد مرا درخور من
بعد از آن داد که بشنید دو صدگونه ثنا
تاج دین است سرافراز کریمان جهان
که ثنا را ز کریمی به سلم داد عطا
گرچه خدمتگر شاهانم و استاد سخن
ور چه مداح بزرگانم و میر شعرا
هیچ ممدوح در آفاق نیابم به ازو
که به سه شعر دهد سیصد دینار مرا
گر بر این حال دلیلی و گواهی شرط است
شکر من هست دلیل و کرمش هست  گوا
ای یک احسان تو رخشنده تر از ده خورشید
ای ده انگشت تو بخشنده تر از صد دریا
صفت ذات خدای است جلال تو مگر
که بر او هیچ  کسی را نرسد چون و چرا
چیست از رحمت و انصاف وز تحقیق نظر
که نکردی تو در این شهر به جای ضعفا
عدل کردی و ز عدل است تو را در دو جهان
رحمت و  محمدت از خالق و مخلوق  جزا
همچنین باش و پشیمان مشو از کرده خویش
کانچه امروز بکاری به بر آید فردا
گر بتابی تو از این شهر سوی خانه عنان
آتش و دود دل خلق برآید ز قفا
اندر این شهر ثواب تو به یک ساله مقام
بیش از آن آن است  که صدساله کنی حج و غزا
یک زمستان دگرباش درین شهر مقیم
عزم رفتن مکن و داغ منه بر دل ما
تا بدان وقت که از خاک  گیا بر روید
مده این امت دل سوخته را سر به  گیا
ای سخنهای تو اصلی همه بی ز رق و فریب
وی صلت  های تو طبعی همه بی روی و ریا
من ز شکر تو یکی خانه نو ساخته ام
که به  دیوار و به سقفش نرسد دست فنا
خانه شکر تو را تا که بقا خواهد بود
خانه دولت و اقبال تو را باد بقا
ظفرت زیر علم باد و طرب زیر نگین
تا هوا زیر اثیرست و زمین زیر هوا
همچنین بادی با حشمت و با نعمت و ناز
خرم و تازه رخ و شاد دل و کامروا
باز آمد و آورد خزان لشکر سرما
بشکست و هزیمت شد از او لشکر گرما
آری چو فلک بند خزان را بگشاید
بندد در گرما و گشاید در سرما
گه باد گشاید صفت دیبه زربفت
گه ابر گشاید صفت لولو لالا
گه سیم بود بر رخ صحرا و گهی زر
بیجاده و مینا نبود بر رخ صحرا
گویی فلک پیر گشاید به تعمد
سیم از بر بیجاده و زر از بر مینا
چون کرد هوا غالیه گون پیرهن خویش
گردد سلب کوه به کافور مطرا
گلزار شود همچو جهودان عباپوش
کهسار چو موسی بنماید ید بیضا
از هجر سمن باز چنان سرو شود تار
کز عشق نگارین صنمی شد نفس ما
ترکی  که چنو کس نه نگارید و نه پرورد
پرورده رضوان و نگاریده حورا
در پرده حنا بسته همه ساده رخ او
وز مشک علم ساخته بر پرده دیبا
در صورت زیباش همه خلق نبینند
در پرده دیبا سزد آن صورت زیبا
دیدم  گه عشرت خط آن شمسه خلخ
دیدم  گه خلوت بر آن دلبر یغما
آن همچو عبیری به سر سوسن و نسرین
وین همچو حریری سلب آهن و خارا
بنگر تو بر آن روی درخشنده چو فرقد
بنگر تو بدان عارض رخشنده چو جوزا
بر دامن فرقد شب تاریک معقد
پیرامن جوزا گل صدبرگ مجزا
بندد کمر و سجده کند زلف سیاهش
چون از لب و انگشت  کند شکل چلیبا
زلفش به صفت چون دل ترسا سیه آمد
در پیش چلیبا نه عجب سجده ترسا
در دل طرب است آن بت و در دیده بهار است
یک ساعت ازو نیست دل و دیده شکیبا
هر طبع که پژمرده و پیر است ز هجر ش
از دوستی خواجه شود تازه و برنا
کافی شرف الملک که هست او ز کفایت
تا روز قیامت شرف آدم و حوا
بوسعد محمد فلک سعد و محامد
تاج همه احرار به آلا و به نعما
شد حجت عقل از دل صافیش مبین
شد صورت جود از کف کافیش مهیا
در عقد حساب است یکی امت مفرد
در نقد علوم است یکی عالم تنها
گر مرتبه و فخر بزرگان هنرمند
از دولت عالی بود و همت والا
نقش علم دولت او هست دو پیکر
خاک قدم همت او هست ثریا
ای دین پیمبر ز کمال تو مهنا
وی ملک شهنشه ز خصال تو مهنا
شایسته چو اقبالی و بایسته چو دولت
رخشنده چو خورشیدی و بخشنده چو دریا
تو جان لطیفی و جهان جسم  کثیف است
تو شمع فروزانی و گیتی شب یلدا
هنگام غضب با تو کند دهر تواضع
هنگام جدل با توکند عقل  مدارا
چون عیش کنی از تو برد روح لطافت
چون نوش کنی از تو کند عقل تماشا
از هستی بدخواه تو الا خبری نیست
خود نیست وگر هست بگو هست چو عنقا
گر مرد به نزدیک تو خواهنده بیاید
جود تو کند خواستن از مرد تقاضا
تا محضر از امروز و از آن روز که آید
حقا که دهد عمر تو را مژده فردا
کلک تو کلید در هر روزه روزی است
از چرخ فرستاده به تو زهره زهرا
سازنده ملک است و طرازنده دولت
نازنده دین است و نگارنده دنیا
هست آگه نیک و بد و آفاق نبیند
حقاکه شگفت است و عجیب است ز بینا
آرد گه انعام و برد گاه عداوت
جان در تن آحباب و روان از تن آعدا
کلکی به جهان در که شنیده است که آن  کلک
گاهی ملک الموت بود گاه مسیحا
ای آنکه به مدح تو مرا هست تقرب
وی آنکه به شکر تو مرا هست تولا
در خدمت تو پشت دوتا دارم لیکن
در مهر و وفای تو دلی دارم یکتا
ور کار به دعوی نشود راست درین شعر
هر بیت دلیل است مرا روشن و پیدا
تا راحت  ر یحان بود از قطره باران
تا غارت غوغا بود ازگنبد خضرا
خوش باد نکوخواه تو در راحت ریحان
بد باد بداندیش تو از غارت غوغا
همواره همی باش سبک طبع و خوش ایام
با مطرب و قوال سبکدست و خوش آوا
بزم تو چو گردون و چمن کرده  نگاری
چون ماه به رخساره و چون سرو به بالا
گشته خجل از رنگ لبش باده سوری
برده حسد از بوی خطش عنبر سارا
رویت سوی خدمتگر و چشمت سوی دلبر
گوشت سوی خنیاگر و دستت سوی صهبا
آمدگه وداع چو تاریک شد هوا
آن مه  که هست جان و دلم را بدو هوا
گرمی  گرفته از جگر گرم او زمین
سردی  گرفته از نفس سرد من هوا
ماه تمام او شده چون آسمان کبود
شکل شهاب او شده چون ماه نو دو تا
چون شاخ شاخ سنبل و چون جوی جوی سیم
زلف و سرشکش از بر یاقوت و کهربا
مانند زنگی ای که بر آتش همی تپد
زلفش در آب دیده همی  کرد آشنا
بنشست نرم نرم و همی گفت زارزار
با آشنا چنین نکند هرگز آشنا
ای از خط وفا شده بی حجتی برون
بیگانه وار صف زده در محضر جفا
بردی سر از وفا و نبردی وفا به سر
به زین بود به مذهب آزادگان وفا
از من بری مشو که من از دل شوم بری
وز من جدا مشو که من از جان شوم جدا
از جان و دل به طبع توان بودنت رهی
لیکن چو جان و دل نتوان کردنت رها
فرمان  بر و مرو که کند رنجه روزگار
دست تو از عنان و دل و دست از عنا
در بر مراد دل ز بر دل همی روی
بودنت  تا چه مدت و رفتنت  تاکجا
گفتم که ای مرا ز دل و جان عزیزتر
جان و دلم مکن به بلا خیره مبتلا
از چشم خویش چشمه زمزم مکن که هست
رخسار و حجره تو مرا کعبه و صفا
تو دیده منی و نخواهم کنار خویش
از دیده  گشته خالی و از خون دل ملا
لیکن ز نزد تو به ضرورت همی روم
در شرع  کارها به ضرورت بود روا
بودن خطاست ایدر و آن خوبتر که من
گیرم ره صواب و گذارم ره خطا
اینجا نه حشمت است مرا و نه نعمت است
جایی روم  که حشمت و نعمت بود مرا
مردم به شهر خویش ندارد بسی خطر
گوهر به  کان خویش ندارد بسی بها
گر جان ما به ما بگذارند مدتی
خرم شود به وصل دگرباره جان ما
گاه است اگر وداع کنیم وز چشم خویش
باریم گوهری که همی بارد از سما
مه بود دلبر من و چون کردمش وداع
ره پیش روی  کردم و مه در پس قفا
دیدم جهان چو هاویه پردود و پر شرر
دود آمده به زیر و شرر رفته بر علا
بر خاک برفتاده به هم موکب ظلم 
بر چرخ ایستاده به هم لشکر ضیا
روی زمین ببسته ز جسمانیان نظر
روی فلک گرفته ز روحانیان صفا
اندر هوا شهاب تو گفتی همی رود
در پیکر شیاطین  ارواح انبیا
گردون چو مرغزار و درو ماه نو چو داس
گفتی که مرغزار همی بدرود گیا
گرد آمده ثریا بر چرخ زودگرد
چون دانه های سیمین بر چرخ آسیا
سیل مجره همچو رهی کاشکاره کرد
موسی میان بحر چون بر آب زد عصا
اندر شبی چنین که فلک بود مستوی
دیدم رهی روان شده از خط استوا
در غارهاش یافته طاغوت مستقر
بر پشته هاش یافته عفریت متکا
گرماش چون حرارت محرور در تموز
سرماش چون رطوبت مرطوب در شتا
پر شیر و اژدها همه بیشه های او
چون ناب شیر شرزه و دندان اژدها
شورابه های بی مزه ناخوش اندرو
همچون دهان صاحب علت به ناشتا
گفتی سرابهاش چو صرح ممردست
از زیر پای آب در آن همچو آسیا
ریگ اندرو چو آتش و گرد اندرو چو دود
مردم چو مرغ و باد مخالف چو گردنا
دیدم سماک را ز بلندیش چون سمک
دیدم سهیل را ز معالیش جون سها
گاهی ز بیم ذوبعه خواندم همی فسون
گاهی ز ترس وسوسه کردم همی دعا
پرهیز کرده بودم و سوگند خورده نیز
کز بهرکام دل نشوم طعمه بلا
از بس  که کرد چشم تو نیرنگ و جادویی
برهیز من هدر شد و سوگند من هبا
پشتم دو تا نه از پی آن شد که عشق تو
باری بر او نهاد ز اندیشه و عنا
گم شد دلم ز دست و به  خاک اندر اوفتاد
کردم ز بهر جستن او پشت را دو تا
تا عشق تو رها نکند جان من ز دست
من کی کنم ز دست سر زلف تو رها
در گرانبهایی و دارم تو را عزیز
آری عزیز باشد در گرانبها
بودم درین تفکر و اندیشه کز فلک
آواز داد دولت و گفتا که مرحبا
ای از پی مراد به  حضرت نهاده روی
رایت سوی امید و امیدت سوی قضا
شعرت همه معانی و لفظت همه نکت
طبعت همه مدایح و درجت همه ثنا
زودا که پادشا کندت بر مراد دل
دیدار و خدمت شرف الملک پادشا
بوسعد نجم سعد و محمد سپهر حمد
کز سعد و حمد یافت معالی وکبریا
صدری که در شمایل و اخلاق لطف او
از کبریاست محض نه  کبرست و نه ریا
معلوم شد که نام فتوت به ذات او
مختوم شد چنانکه نبوت به مصطفا
ملک زمین به  کلک و بنانش قرار یافت
چون دین به ضربت و شرف تیغ مرتضا
بینم همی معاینه از مکرمات او
هرچ آن شنیده ام زکرامات اولیا
دنیا چو بوستان شد و ذاتش درو چو گل
انعام او مطر شد و احسان او صبا
بی آرزوی مدحش و بی شوق دیدنش
اندر زبان و دیده بکم باشد و بکا
ای شغل مهتران ز کمال تو با نسق
وی  کار کهتران ز نوال تو با نوا
خاک سم ستور تو سادات ملک را
در مغز عنبر آرد و در چشم توتیا
مدح تو خاک در کف مادح چو زر کند
گویی  که هست مدح تو جزوی زکیمیا
از تو سوال کرد ندانند سایلان
کز وهم سایلانت زیادت بود عطا
فردا خدای عرش به عقبی دهد ثواب
آن را که همت تو به دنیا دهد جزا
دست مبارک تو سخای مصورست
هرگز ندید ام که مصور بود سخا
گر طعنه ای زنند تو را دشمنان به قصد
چون  گرد و چون غبار شد اندر هوا هبا
بر آسمان ملک تویی همچو آفتاب
از گرد و از غبار چه نقصان بود تو را
وهم تو در کفایت اگر مرکبی بود
در مرغزار دین و دیانت کند چرا
نقصان و طعنه بر تو روا نیست همچنان
چون و چرا بر ایزد بیچون و بی چرا
نقص تو گشت باز سوی دشمنان تو
کوه است بانگ و نقص تو درکوه چون صدا
پاک آفرید شخص تو را کردگار فرد
آلوده کی شود به سخنهای ناسزا
در ملک شاه خدمت تو بی خیانتی است
چون  در سحر عبادت پیران پارسا
این یک دو مه  که بر سر ما بندگان گذشت
بودیم سر به سر همه با ناله و بکا
پر گشت  گوش ما همه زاری ز خلق دون
گه رنج و گه سلامت و گه خشم و گه رضا
فارغ نداشتیم زبان از ثنا و شکر
بیش از دعا و شکر چه باشد به دست ما
منت خدای راکه همی بینمت به  کام
در خانه سعادت و بر مسند سنا
با من دل است و دیده و جان  گر رضا دهی
از دیده تحفه سازم و از جان و دل فدا
فخر آورم به حضرت درگاه تو همی
چونانک رومیان به صلیب و کلیسیا
در خدمت و ثنای تو پاک است سر من
بر سر من بسنده بود شعر من  گوا
تا از سپهر چیره صلاح آید و فساد
تا بر زمین تیره بقا باشد و فنا
بادا فساد آن  که نخواهد تو را صلاح
بادا فنای آن که نخواهد تو را بقا
یار تو باد صحت و یار عدو مرض
جفت تو باد راحت و جفت عدو بلا
احوال تو چو رسم تو بی نقص و غایت است
اقبال تو چو عقل تو بی حد و منتها
خندان همیشه بخت تو از شرفه شرف
نازان همیشه عمر تو در روضه رضا
برآمد ساج گون ابری ز روی ساج گون دریا
بخار مرکز خاکی نقاب قبه خضرا
چو پیوندد به هم  گویی  که در دشت است سیمابی
چو از هم بگسلد گویی مگر کشتی است در دریا
گهی چون  خرمن  مشک  است بر پیروزه  گون مفرش
گهی چون توده ریگ است بر زنگارگون صحرا
گهی چون شاخ نیلوفر میان باغ پر نرگس
گهی چون تل خاکستر فراز کوه پر مینا
گهی کافور بار آید چه بر کوه و چه بر هامون
گهی لولو فشان آید چه بر خار و چه بر خارا
گه لولو پراگندن بود چون عاملی حایر
گه  کافور پاشیدن بود چون عاقلی شیدا
ازو هر ساعتی جیحون شود پر تخته نقره
وزو هر ساعتی دریا شود پر لولو لالا
چو بگراید سوی بالا برآرد گوهر از پستی
چو باز آید سوی پستی فشاند گوهر از بالا
گهی با خاک در بیعت  گهی با باد در کشتی
گهی با آب در صحبت گهی با آتش ا ندروا
کجا خورشید رخشان را بپوشد زیر دامن در
بدان ماندکه اهریمن همی پوشد ید بیضا
چو نور چشمه خورشید زیر او برون تابد
تو گویی نور قندیل است زیر جامه ترسا
نماید تیره و  گریان ز بیم باد نوروزی
چو چشم دشمن دولت ز بیم خواجه والا
عمید دولت عالی و جمشید قوی دولت
هنرمندی کزو نازند اصل آدم و حوا
سخا بر دست او مفتون چو بر لیلی بود مجنون
سخن بر لفظ او عاشق چو بر وامق بود عذرا
نه گردون  است  و در رفعت چو گردون  است بی آفت
نه یزدان است و در قدرت چو یزدان است بی همتا
چنو اسرار او روشن چنو آثار او نیکو
چنو گفتار او شیرین چنو کردار او زیبا
نهد تدبیر او  دایم قدم بر تارک  کیوان
نهد فرمان او دایم علم بر عالم بالا
به  جنب دست او دریا نماید خاک بی بخشش
به جنب رای او گردون نماید تنگ بی پهنا
ز اعیان برگزید او را به جود و همت عالی
خداوند همه شاهان معزالدین و الدنیا
صفاهان گشت ازو خرم چو باغ از فر فروردین
کنون خرمای بی خارست و باشد خار با خرما
نه هر والی چو او باشد به  کف کافی به دل عادل
نه هر بیتی بود کعبه نه هر طوری بود سینا
جوانمردا جوانبختا به تدبیر و خردمندی
همان کردی تو با دشمن که ذوالقرنین با دارا
تویی شایسته دولت چو سر را روح نفسانی
تویی بایسته ملت چو دل را نقطه سودا
مراد جزیی و کلی تویی در سیرت و سامان
وجود علوی و سفلی تویی در صورت و سیما
بداندیشان تو هستند از چنگ قضا خسته
همه پالوده و حیران به بیغوله درون رسوا
به چشم اندر همه سوزن به حلق اندر همه نشتر
به مغز اندر همه  گرمی به قلب اندر همه سرما
الا یا مهتر مقبل عمید مشتری طالع
عطارد پیش تو خواهد که بنشیند به  استیفا
حکیم حضرت سلطان چو پیش تو شود حاضر
جواز بخت او باشد فراز فرقد و جوزا
چو  دیدار تو را بیند معزی پور برهانی
ز بهر دیدنت خواهد همیشه دیده بینا
مدیح و آفرین تو همی تابد ز دیوانش
چنان کز گنبد گردون بتابد زهره زهرا
همیشه تا که سیسنبر بود در ساحت بستان
همیشه تاکه  کاهر با بود در صخره صما
سر مداح تو بادا به سبزی همچو سیسنبر
رخ بدخواه تو بادا به زردی همچو کاهر با
ز یزدان عمر تو باقی ز سلطان بخت تو عالی
ز دی امروز تو خوشتر ز امروز توبه فردا
ایا سرو قد ترک سیمین قفا
ندیدم به هجران تو جز جفا
ببستی دلم را به بند دو زلف
نخواهی نمودن مرا زان رها
چگونه گذارم بر این روزگار
تو از من جدا و من از دل جدا
رخ لعل تو کرده رویم زریر
قد سرو توکرده پشتم دو تا
چنان گریم اندر فراق تو من
که بر آس گردون کنم آسیا
بلای من از عشق تو خاسته است
منم روز و شب بر بلا مبتلا
بود رنج بی گنج بس بی نسق
بود هجر بی وصل بس بی بها
چو بیماری از هجر پیدا شود
نباشد بجز وصل آن را شفا
بود از بس محنت اندر فرح
بود از پس شدت اندر رخا
هر آن درد کان نکبتی را ندید
ندانم جز از جود خواجه دوا
جمال دول ناصر دین و داد
سپهر وفا شمس دین بوالوفا
به آزادمردی دری برگشاد
که بازار آزادگان شد روا
سعادت همی زو ستاند مدد
کفایت همی زو فزاید بها
بود زیر حکمش همیشه قدر
بود پیش امرش همیشه قضا
نه در رسم او راه  گیرد نفاق
نه در راه او راه یابد ریا
بود ملک را دولتش قهرمان
بود جاه را خدمتش کیمیا
بود تنگ با نعمت او زمین
بود پست با همت او سما
مر ابرار را حضرتش مستقر
مر احرار را درگهش ملتجا
تو گویی سرشت وی آمد کرم
توگویی حیات وی آمد حیا
تویی صاحب سود را مقتدی
تویی نایب فضل را مقتدا
ز انعام تو منبسط شد زمین
در ایام تو مندرس شد فنا
سخاوت تو داری پدر بر پدر
مروت تو داری نیا بر نیا
تویی مفضل  ملت ایزدی
تویی منعم دولت پادشا
ز رحمت فرستی به سایل درم
به صد خیل بخشی به زایر عطا
بجز فضل تو هر چه گویم هدر
بجز مدح تو هر چه گویم هبا
همیشه باد بقا و سلامت بت ما
که از وصالش ما را سلامت است و بقا
بتی که عارض او هست چون  گل سوری
کشیده بر گل سوری اش عنبر سارا
ز بهر لعل شکربار او همی بارند
ز چشم خویش گهر عاشقان ناپروا
شکرفروش به شهر اندرون چنین باید
که مردمان شکرش را گهر دهند بها
شوند آهن و دیبا به  گفتگوی اندر
چو او به رزم زره پوشد و به بزم قبا
به روز رزمش دیبا به  آید از آهن
به روز بزمش آهن به آید از دیبا
گهی ز چشم زند تیر بر دل عشاق
گهی ز دست زند تیغ بر سر اعدا
جو بنگریم همه ساله عالمی باشند
ز چشم او به نفیر و زدست او به بلا
مکن به سرو و مه آن دلفریب را تشبیه
که او جداست به خوبی و سرو و ماه جدا
زره نپوشد و جوشن به رزم سرو بلند
قدح نگیرد و ساغر به بزم بدر سما
نه ماه باشد همتای آن نگار و نه سرو
جو بزم و رزم  کند پیش میر بی همتا
معین دولت عالی نصیر ملت حق
که پهلوان ملوک است و سیدالامرا
امیر زاده امیری که لشکری باشد
به روز رزم سواری ز لشکرش تنها
قضا چو نادره نو پدید خواهد کرد
ضمیر او به فراست سبق برد ز قضا
به خنجر وکف او هرکه بنگرد بیند
مبشری ز ظفر یا مفسری ز سخا
سپهر تا به ابد ننگرد به عین سخط
ز بهر او نگرد ساعتی به عین رضا
ز فر مجلس او آسمان شدست زمین
ز نقش رایت او بوستان شدست هوا
دلی نماند به مازندران ز هیبت او
که هست پیچش و ماز اندر آن زکین و جفا
ز هیبت او شیران همی گذر نکنند
به مرغزاری کاسبان او کنند چرا
وگرگنند گذر چون به داغ او نگرند
ز چشم چشمه  کنند و ز موی جسم  گیا
گر آدم از هنرش داشتی به خلد خبر
بر او نکردی ابلیس کید خویش روا
وگر ضمیر سلیمان چو رای او بودی
نگین ملک نکردی به دست دیو رها
وگر سعادت او تافتی بر اسکندر
به ظلمت اندر ره یافتی بر آب بقا
ایا مروت تو بر فتوت تو دلیل
ایا شمایل تو بر فضایل تو گوا
ز رسم توست همه رسم مردمی ظاهر
ز اصل توست همه اصل مهتری پیدا
ولی ز توست توانگر عدو ز توست هلاک
چه مردمی تو که داری صناعت دریا
بود وفاق تو دروازه حیات ابد
بود نفاق تو دندانه کلید فنا
که دید بر هنر تو گذشته باد محال 
که دید بر سخن تو نشسته گرد خطا
نمایش هنر توست جهل را مقطع
گشایش سخن توست  عقل را مبدا
هزار بار فزون گفت خسرو ماضی
که داد داد هنر یک به یک به مجلس ما
چنان محل که تورا بود پیس آن خسرو
نبود هیچ کسی را ز جمله ندما
اگر به دست فنا بند عمر او بگسست
ز بند عمر تو کوتاه باد دست عنا
جهان تو خوش بخور امروز و دل مبند در آنک
چگونه بود جهان دی و چون بود فردا
چه باک از آنکه  گشاید ره جفا دشمن
چو بست با تو فلک محضری به شرط وفا
اگر چو شیر نهد دشمنی به جنگ تو روی
خورد به عاقبت از دست روزگار قفا
به نعمت توکه از یکدگر شریفترند
عطای تو ز قبول و قبول تو ز عطا
معزی آنکه به مدح و ثنا معزالدین
عزیز کردش و دادش امارت شعرا
به خدمت آمد و ازکارگاه خاطر خویش
به بارگاه تو آورد حله دیبا
جه حله باسد ازین به که تا زمانه بود
نگار او نکند گردش زمانه هبا
همیشه تاکه امامان خبر دهند همی
هم از مسیح دعا و هم از کلیم عصا
ز تو عصا و قلم جاودانه معجز باد
چو ازکلیم عصا و چو از مسیح دعا
طرب سریر تورا سجده کرده در مجلس
ظفر رکاب تو را بوسه داده در هیجا
بهارخانه چین کرده در بهار و خزان
خجسته بزم تو خوبان خلخ و یغما
تو ناقد سخن و برکف تو ناقد عقل
جه ناقدی که خرد خواندش همی صهبا
ز تو فتوت و از مهتران درود و سلام
ز تو مروت و ازکهتران دعا و ثنا
سه چیز باد تو را جاودان و بی پایان
تن درست و دل شاد و دولت برنا
یافتی بر خوان اگر جویی رضای مرتضا
لا فتی الا علی بر خوا ند هر دم مصطفا
ور همی خواهی  که گردی ایمن از هل  من  مزید
شرح یوفون و یخافون یاد کن از هل اتی
آن که داماد نبی بود و وصی بود و ولی
در موالاتش وصیت نیست شرط اولیا
گر علی بعد از سنین بنشست او را زان چه نقص
هیچ نقصان نامد ش بعد از سنین اندر سنا
مرتضی را چه زیان  گر بود بعد الاختیار
مصطفی را چه زیان  گر بود بعد الانبیا
حب یاران پیمبر فرض باشد بی خلاف
لیکن از بهر قرابت هست حیدر مقتدا
بود با زهرا و حیدر حجت پیغمبری
لاجرم بنشاند پیغمبر سزایی با سزا
آن که چون آمد به دستش ذوالفقار جانشکار
گشت معجز درکفش چون درکف موسی عصا
آمد آواز منادی لافتی الا علی
وانگهی لا سیف الا ذوالفقار آمد ندا
وان دو فرزند عزیزش چون  حسین و چون حسن
هر دو اندر کعبه جود و کرم رکن و صفا
آن یکی کشته به زهر بددلان در اختفا
وان دگر گشته پی دفع البلایا در بلا
آن یکی را جان ز تن  گشته جدا اندر حجاز
وان دگر را سر جداگشته ز تن درکربلا
آن  که دادی بوسه بر روی و قفای او رسول
گرد بر رویش نشست و شمر ملعون در قفا
وانکه حیدر گیسوان او نهادی بر دو چشم
چشم او در آب غرق وگیسوان اندر دما
روز محشر داد بستاند خدا از قاتلانش
تو بده داد و مباش از حب مقتولان جدا
خدمت آن کن که فخر عتر ت پیغمبرست
سید سادات ذواه لفخرین و تاج اه لاه صفیا
قبله اقبال بوطاهر مطهر بن  علی
الامام بن الامام المرتضی بن المرتضا
هست هرکس در سیاست مفتخر واو مفتخر
هست هر کس در ریاست مقتدی واو مقتدا
طالعش را هر زمان اقبال گوید السلام
طلعتش را هر زمان خورشید گوید مرحبا
نیست اندر سیرت و رای و رسوم او خلل
نیست اندر خاطر و خط و خطاب او خطا
در همایون روزگار او رعایا ایمنند
روز و شب از حادثات روزگار پر جفا
پیش حلمش ذره صغری بود میخ زمین
پیش رویش عالم سفلی بود قطب سما
فضل او بی غایت است و سر او بی غایله
حال او بی منت است و جود او بی منتها
سایلان را بی تغافل زود فرماید جواب
شاعران را بی نسیه  نقد فرماید عطا
بخشش مال است  کار سید عالم همی
کوشش خعرست شغل مهتر فرمانروا
مال او را نصرت دین است در دنیا بدل
خیر او را جنت عدن است در عقبی جزا
کردگار او را دهد فردا ثواب بی حساب
تا که امروز او همی بخشد عطای بی ریا
ای متابع  گشته فرمان تو را حکم قدر
ای موافق گشته تدبیر تورا امر قضا
مهتری چون گوهرست ورای تو او را چو رنگ
گوهری کان را نباشد رنگ باشد بی بها
کبریای محض بی کبر و ریا دادت خدای
هست مستغنی زکبر آن کس که دارد کبریا
اختیار خاندان دین تویی وقت هنر
افتخار دودمان دولتی وقت سخا
پادشاه دل به هر تدبیر اگر باشد خرد
مر تو را زیبد اگر شاهی کنی بر پادشا
ای همیشه الفت تو دفع آفت را اساس
ای همیشه همت تو درد و محنت را دوا
طالع میمون بود پیش صلات تو صلات
نعمت قارون بود نزد هبات تو هبا
هرکه بر جاهت کمین سازد ز تن سازدکمان
هرکه در پیشت رهی باشد ز غم باشد رها
روز و شب خوان نکوخواه تو باشد خرمی
سال و مه بر خون بدخواه توگردد آسیا
بر فلک کردست دولت صفه آن سرفراز
بر زحل کردست گردون گردن این گردنا
درگه تو هست بنیان شرف را قاعده
مجلس تو هست حملان  کرم را کیمیا
خار باغ توست در دست حکیمان سرخ گل
خاک پای توست بر چشم کریمان  توتیا
مهتراگر عارضی بر عرض تو سایه فکند
بدر را گه گه پدید آید خسوف اندر ضیا
عارض از عرض تو زایل  گشت چون شد متصل
از خدای ما اجابت وز مسلمانان دعا
خدمت تو مخلصانه کرد برهانی به دل
یافت از اقبال تو هم ملتجا هم مرتجا
کرد خواهم خدمت تو مخلصانه چون پدر
تا به اقبال توگردم مقبل اندر مبتدا
خاطر من چون هوا و مدح تو چون آتش است
گر بود آتش مصعد سال و ماه اندر هوا
تا شود برگ درختان کهربا رنگ از خزان
تا شود شاخ درختان مشتری سان از صبا
طلعت مداح تو بادا به فر مشتری
جهره بدخواه تو بادا به رنگ کهربا
در سرای دین و دولت دایمی بادت درنگ
بر سریر سود و سودد سرمدی بادت بقا
باغ شد از ابر پر ز لولو لالا
راغ شد از باد پر ز عنبر سارا
شد به هوا درگسسته رشته گوهر
شد به زمین برگشاده ازهر دیبا
کوه ز لاله گرفت سرخی بسد
دشت ز سبزه گرفت سبزی مینا
طرف چمن هست پرهلال و دو پیکر
شاخ  سمن  هست پر سهیل و ثریا
در شده با شنبلید لاله به عشرت
درشده با خیری ارغوان به تماشا
چون رخ مجنون نهاده بر رخ لیلی
چون لب وامق نهاده بر لب عذرا
گلبن تا تازه شد چو لعبت دلبر
بلبل بیچاره شد چو عاشق شیدا
سیل ز بالا نهاد روی به پستی
مهر ز پستی نهاد روی به بالا
برق درخشان چو تیغ خسرو عالم
ابر درا فشان چو دست مهتر والا
عارض دنیا جمال دین ثقه الملک
بار خدای نژاد آدم و حوا
خواجه ابوجعفر آن که از هنر او
دهر مزین شده است و ملک مهنا
از صفت مهتری هر آنجه بباید
دارد و در مهتری ندارد همتا
پست بود پیش او بلندی گردون
خرد بود پیش او بزرگی دنیا
با نظرش بر دمد بنفشه ز آهن
با کرمش بشکفد شکوفه ز خارا
زیر رکابش ز روم تا به سمرقند
زیر حسامش ز شام تا به بخارا
بحر بر جود او چو قطره به جیحون
کوه بر حلم او چو صخره به صحرا
پیش مثالش کند ستاره تواضع
پیش مرادش کند زمانه مدارا
هست مقدس عطای او ز توقف
هست منزه سخای او ز تقاضا
ای همه ناراستی ز کلک تو پنهان
وی همه آزادگی ز طبع تو پیدا
تاجوران را به مهر توست تقرب
ناموران را به شکر توست تولا
چاکری توست آز را شده مقطع
بندگی توست ناز را شده مبد ا
از دل تو نور یافت چشمه خورشید
وز سر تو سبز گشت گنبد خضر ا
هست دو چشم هنر به رسم تو روشن
هست زبان خرد به مدح تو گویا
معتکف درگهت چه بخت و چه دولت
معترف دا نشت چه پیر و چه برنا
همت تو هست همچو رای تو عالی
دولت تو هست همچو بخت تو والا
کلک تو در مر تبت  چو مهر سلیمان
دست تو در معجزه چو باد مسیحا
خاک قدمهای توست عنبر ا شهب 
نقش  قلم های توست لولو لالا
قاهر اعداست دولت تو وزین روی
فکرت و سودا رسید قسمت اعدا
قهر بر آن گمرهان قضای خدایی است
باز نگردد قضا به فکرت و سودا
ایزد دادار مهر و کین تو گویی
از شب قدر آفرید و از شب یلدا
زانکه به مهرت بود تقرب مومن
زانکه به کینت بود تفاخر ترسا
بار خدا ز فر جود تو شعرم
هست   کشیده علم به عالم اعلا
لفظ من از اهتمام توست مهذب
طبع من از اهتزاز توست مصفا
قامت من پیش تو دوتاست ولیکن
هست دلم در وفا و مهر تو یکتا
خاطر من جنت است و مهر تو رضوان
شکر تو طوبی و آفرین تو حورا
تا که همی برج زهره باشد میزان
تا که همی برج مهر باشد جوزا
چاکر بخت تو باد مهر منور
بنده رای تو باد زهره زهرا
بزم تو افروخته به شمسه خلخ
رزم تو آراسته به دلبر یغما
بر سر تو تاج بخت و افسر دولت
درکف تو زلف یار و ساغر صهبا
رسم تو زیبا و روزگار تو خرم
بر تو خجسته بهار خرم و زیبا
بودم میان خلق یکی مرد پارسا
قلاش کرد نرگس جماش تو مرا
از غمزه تو در دلم افتاد وسوسه
با وسوسه جگونه توان بود بارسا
پرهیز کرده بودم و سوگند خورده نیز
کز بهر کام دل نشوم فتنه بلا
از بس که کرد چشم تو نیرنگ و جادویی
برهیز من هدر شد و سوگند من هبا
ای چون هوا لطیف چه داری همی عجب
گر هست سوی تو دل و شخص مرا هوی
شخص و دلم ز عشق تو ذره است و آتش است
باشد هوای ذره و آتش سوی هوا
پشتم دو تا نه از پی  آن شد که عشق تو
باری برو نهاد زاندیشه و عنا
گم شد دلم ز دست و به خاک اندر اوفتاد
کردم ز بهر جستن او پشت را دو تا
گر آشناست با سر زلف تو دست من
شایدکه هست عشق تو با جانم آشنا
تا عشق تو رها نکند جان من ز دست
من کی کنم ز دست  سر زلف تو رها
دادم هر آنچه داشتم اندر بهای تو
تا بهره ور شدم ز تو از مزد و از بها
در گرانبهایی و دارم تو را عزیز
آری عزیز باشد در گرانبها
تو مفردی ز خلق جهان و نه ممکن است
کاندر جهان  نگاری  همتا بود تورا
گر داشتم رخ از غم هجر تو بر زمین
دارم سر از خیال و نشاط تو بر سما
ور بر مراد خویش دلم پادشا نبود
شد پادشا به دولت دستور پادشا
صدری که او امیر مجیر و مویدست
در ملک و دولت ملک و دین مصطفا
پروردگار شاه عجم صاحبی که هست
هم کنیت ملکشه و هم نام  مرتضا
بی آنکه داد مهر نبوت بدو خدای
دارد یقین و عصمت و تایید انبیا
فرخ لقاست بر همه خلق و خجسته پی
چون پی خجسته باشد فرخ بود لقا
اندر ذکا و فطنت او خیره شد خرد
گویی که هست فطرتش از فطنت و ذکا
اندر کف مبارک او نی صدف شدست
ز انسان که چوب درکف موسی شد اژدها
بی آرزوی مدحش و بی حرص دیدنش
اندر زبان و دیده بکم باشد و بکا
آرد به دست نعمت و نعمت دهد ز دست
منت بود ذخیره و نعمت بود جدا
خورشید اگر ز همت او داشتی فلک
بودی به شکل خردتر از کوکب سها
خالق ز نور خو یش سرشته است جوهرش
تا عقل او ز روضه حکمت  کند چرا
چون و چرا بدو نرسد خلق را از آنک
هست او ز نور خالق بی چون و بی چرا
گر در نوال حاتم طی بود پیشرو
ور در علوم  صاحب ری بود مقتدا
اکنون هزار حاتم و صاحب زیادت است
از جان و دل به خدمت او کرده التجا
کار ملک چو معجز پیغمبران شدست
تا هست کار او چو کرامات اولیا
او هست یار شرع و ملک شهریار شرق
در شرع و شرق هست سزا درخور سزا
ای صاحبی  که اهل سخن را به مدح تو
بازارها روان شد و گفتارها روا
روی و ریاست هرچه به  گیتی مروت است
وندر مروت تو نه روی است و نه ریا
تو بر هنر سواری و در چشم روزگار
خاک سم سمند تو سرمه است و توتیا
رکن شریعتی و صفای هدی ز توست
زین روی  درگه تو چو رکن است و چون صفا
هر روز کافتاب سر از کوه بر زند
چون طلعت تو بیند گوید که مرحبا
افزون از آنکه نور بود ماه را ازو
او را بود ز طلعت میمون تو ضیا
گویند کوه و چشمه بود در میان بحر
آنان که کرده اند به بحر اندرون شنا
این ممکن است زانکه تو در بحر طبع خویش
هم کوه حلم داری و هم چشمه سخا
گر عرش و فرش بلقیس آورد سوی جم
فرزند بر خیا به یکی لحظه از سبا
اکنون همی نثار فرستد روان خویش
از عرش پیش فرش تو فرزند برخیا
نام تو و  پدرت حسین بود و هم علی
خفته یکی به کوفه و دیگر به کربلا
آراسته است نامه و دفتر بدین دو نام
تا اشتقاق هر دو ز حسن است و از علا
هر صورتی  کز آتش و بادست و آب و خاک
او را پس از بقا به ضرورت بود فنا
تو صورتی ز نوری و دهر از تو روشن است
ارجو که بی فنا بودت در جهان بقا
تا آسمان به گردش و تا اختران به سیر
دارند با تو بیعت و با بخت تو وفا
هر کس  که با تو قصد جفا و ستم کند
از آسمان ستم کشد از اختران جفا
وانکس که بر خلاف تو آرد به رزم روی
او را بود نحوست و اد بار در قفا
ور بایدت گواهی از یار تاکنون
طغرل تکین بس است و قدرخان بر این  گوا
هر دو بساختند و به رزم تو تاختند
گردن فراختند و ز کبر و ز کبریا
آن را گمان نبود که گرید بر او اجل
وین را خبر نبود که خندد بر او قضا
قومی برآمدند به بی دادی از چگل
اندر عدد جو مورچه بی حد و انتها
گفتند تا زمان غنیمت غنی شوم
گر کار کار ما بود و دست  دست ما
نابرده یک  گروه غنیمت سوی ختن
بردند صدگروه هزیمت سوی ختا
آن قوم را دماغ ز بیداد بود پر
دلشان و دیده شان تهی از شرم و از حیا
چون کوه بود داد تو در رزم لاجرم
بیداد بازگشت بدان کوه چون صدا
شد بر زمین دل همه شان سفته سنان
چون آمد از سپهر به تو سفته سنا
چون مرغ بر هوا شده بودند کامکار
گشتند عاجز از قفس و دام و گردنا
سرهای خانیان شده گردان به آب چشم
گفتی به آب چشم همی  گردد آسیا
آلوده گشت گردن گردان به خون دل
گفتی فرو ز دست به شنگرف توتیا
فرمان شاه شرق سر خصم را ز تن
چون گندنا زدود به تیغ چو گندنا
هر یک فکنده از سر و تن مغفر و زره
وز بیم جان گرفته به کف رکوه و عصا
از ا وزگند تا به هری  گر نظرکنی
درکوهسار و قلعه و در شهر و روستا
با بخت شاه دولت تو مرد افکنده است
افکنده باد آنکه بود دشمن شما
این حال روشن است چو خورشید درجهان
خورشید راکه گفت که چون است یاکجا
باران همت تو گسست از زمانه قحط
باد سعادت تو ببرد از جهان غلا
شد تازه روی عالم و از تازگی که هست
گویی که کرده اند به تصویرش ابتدا
برداشته است کوه ز سر سیمگون  کلاه
واندر شدست باغ به زنگارگون قبا
چون تیره گشت آب به جوی اندر ازکدر
چون آب گشت تیره به خم اندر ازصفا
گلهای زرد گویی ر هبان فروخته است
قندیلهای زرین اندر کلیسیا
بر یاسمین و نسترن و ارغوان و گل
هر شب هزار دستان سازد همی غنا
برگل زند ترانه و بر ارغوان غزل
بر نسترن شبانی و بر یاسمین نوا
از سبزه و بنفشه نگر دشت را سلب
وز شنبلیده و لاله نگر کوه را ردا
مینا مرصع است تو گویی به لاجورد
مرجان موشح است تو گویى به کهربا
این خرمی اگر ز صبا حاصل آمدست
لطف نسیم طبع تو دارد مگر صبا
ای ملک را ز حشمت و فرمان تو شرف
ای خلق را به همت و احسان تو ربا
هرکاو به لفظ جزل تو را افرین  کند
از جود تو عطای جزیلش بود جزا
هرگه  که من به نظم ثنای تو گفته ام
توگفته ای به نثر مرا بیشتر ثنا
تو بر سر ملا بستایی همی مرا
من چون کنم ستایش تو بر سر ملا
گر رفت در ثنای تو تاخیر مدتی
هرگز نرفت روزی تقصیر در دعا
صحرای دولت تو خوش و سبز و خرم است
نتوان گرفت بیهده در خانه انزوا
از جود تو به  شکرم اگرچه مرا نبود
ترویج در معیشت و تسلیم در عطا
تا بیدرنگ مشکل وصعب است بر طبیب
بردن ز مرد پیر تب ر بع در شتا
اندیشه تو باد طبیبی که بی درنگ
درد نیاز پیر و جوان را کند دوا
خندان همیشه بخت تو از شر فه شرف
نازان همیشه عمر تو در روضه رضا
آراسته به عمر تو چندانکه در جهان
عمران شدست و آباد تا خط ا ستوا
طال اللیالی بعدکم و ابیض عینی من بکا
یا حبذا ایا منا فی وصلکم یا حبذا
آه از غم آن خوش پسر کز هجرا و عمرم بسر
رفت و نیامد زو خبر جز حسرت و رنج و عنا
اندر فراق دلبرم حیران شد این دل در برم
از دست او گر جان برم  گویم هنییا مرحبا
دوش  آن نگارین روی من  آمد به  مستی سوی من
تا شد ز رویش  کوی من چون طور سینا پر ضیا
تیره شبی چون هاویه دادی نشان زاویه
چون قطره های راویه پیدا کواکب بر سما
نور از کواکب کاسته دود از جهان برخاسته
چون مردم بی خواسته عالم ز زینت بینوا
بر جانب مشرق شفق چون لاله بر سیمین طبق
کوکب به گردش چون عرق بر عارض معشوق ما
انجم چو زر جعفری بر گنبد نیلوفری
چون دسته  گل مشتری چون نقطه سیمین سها
مانند ماه یکشبه زهره چو زرین  مشربه
با نور و ظلمت چون شبه آمیخته با کهربا
جرم قمر چون مهوشی جوزا چو حور دلکشی
مریخ همچون آتشی پروین چو چرخ آسیا
گفتم چو دیدم آسمان آراسته چون بوستان
سبحان من اسری بنا لیلا الی بدر الدجا
لما تولی وحده والصبر ولی مدبر
اهدی الینا نفحه من ارضه ریح الصبا
دلبند من با مشعله با صد خروش و مشغله
می شد چو مه در سنبله بر مرکبی چون اژدها
زیبا کمیتی  کز سمک یک گام دارد تا فلک
بیش آید از وهم ملک پیش آید از سر قضا
همچون نهنگ و شیر نر یابی ورا در بحر و بر
آید ز بالا چون قدر پرد ز پستی چون دعا
اندر بیابانی که دی از سهم او آورد خوی
آن باد پای سنگ پی تنها همی  کردی چرا
کردم ز دیده پرگهر روی بیابان سر به سر
گفتم به دریاها مگر اسبش نداند آشنا
چون راند مرکب در میان راهی پدید آمد چنان
گفتی که موسی ناگهان بر آب دریا زد عصا
عاجز شدم درکار خود ماندم جدا از یار خود
یارب خلصنی فقد احرقت فی نارالهوی
رای دگر کرد آن پسر وز من حذر کرد آن پسر
عزم سفر کرد آن پسر عزمش ندانم تا کجا
جانا کجا خواهی شدن  کی باز خواهی آمدن
بی روی تو یک دم  زدن دانی مرا نبود بقا
قل ان حال ذو خطر والقول فیه مختصر
جا القضا عمی البصر اشکر الها منعما
دل برده ای جانا روا گر جان بری فرمان تو را
از تو وفا کردن عطا وز من جفا کردن خطا
مولای رای تو منم شیدای جای تو منم
واندر هوای تو منم چون ذره ای اندر هوا
جز راه عشقت نسپرم گر جان  خوهی فرمانبرم
جان پیش خدمت اورم نندیشم از جور و جفا
دانی نکو نبود چنین تو شادمان و من حزین
من رنجه دل تو نازنین تو در طرب  من  در بلا
گر گیر این اشکم کمی کی باشمی از غم  غمی
بر من اگر یک دم دمی یابم ازین علت شفا
دل خسته روی توام جان بسته موی توام
پیوسته در کوی توام از روی تو مانده جدا
بر من نگارا ره زدی جان و دل از من بستدی
آری نکویی را بدی آخر روان باشد روا
ای مه ز رخسارت خجل وی راحت و آرام دل
کردم همه جرمت بحل  گرچه ز غم  کشتی مرا
انا غفرنا ذنبکم قولوا فاوحی ربکم
ان تنتهوا ا یغفرا  لکم ماقد سلف عن ما مضی
ای  گشته محکم حزم تو سوی بخارا عزم تو
وی من غلام بزم تو با دوستان خوش لقا
رو رو بتا با قافله بردار زاد و راحله
منزل گذار و مرحله وانزل عل صدرالوری
گر دولتت یاری کند بختت وفاداری کند
باشد خریداری کند فرزند فخرالدین تو را
عالم برو نازد همی دولت بدو یازد همی
گوی  شرف بازد همی باروی چون  شمس  الضحی
یابی بهر حالی اثر از صاحب عادل عمر
آن مرکز فضل و هنر آن معدن علم و سخا
آن سرفراز محترم وان مقتدای محتشم
آن قبله جود و کرم وان  کعبه فضل و عطا
زین المعالی جده والله لولا سعده
طال اللیالی بعده  ان جا من قد فی الهوی
هزار شکر کنم دولت موید را
که داد باز به من دلبر سهی قد را
از آتش دل مشتاق و از بلای فراق
فرو گذاشته بودم وثاق و مرقد را
چو ماه روی من آمد کنون بحمدالله
به نور وصل بدل  کرده نار موقد را
بتی که چنبر خورشید کرد عنبر و ند
که  کرد چنبر خورشید عنبر و ند را
وگر به عقده راس اندرون گرفت قمر
مر ا هرمن به حمایت گرفت فر قد را
وگر به ناصیت روز شب معقد شد
اسیر گشت دل من شب معقد را
وگر به ساحت  گلزار یافت مورچه راه
گرفت مورچه دامن گل مورد را
وگر ز مشک سرشته نوشت دست جمال
به گرد تخته سیمین حروف ابجد را
وگر طراز مدیح من است بر دفتر
محل مجد و علو مهتر موید را
کمال دولت عالی سر فضایل و جود
ابوالرضا فضل الله محمد را
مقدمی که جهانی است فرد از حکمت
مطیع  گشته جهان این جهان مفرد را
مدام خدمت او سنت موکد شد
قضا فریفته شد سنت موکد را
ز بورضاست جهان را همیشه نور و نوا
چنانکه زینت و زیب از رضاست مشهد را
که را خبر بود از سد جاه و حشمت او
هبا و هزل شمارد سکندری سد را
ایا ستاره احسان و آفتاب سخا
که آسمان تو بینم سریر و مسند را
تو آن کسی که چو مهد ملوک مهدی وار
همی نظام دهی عالم ممهد را
به  دین پاک تو جایی بلند یافته ای
به جد و جهد اب و جد نیافتی جد را
حروف ابجد اگر تا ابد کنی تضعیف
فزون از آن به تو فخرست مر اب و جد را
تو آن کسی که ز نام تو یافت استحقاق
کمال دولت عالی بقای سرمد را
به روزگار تو گر نصر احمد آید باز
خجل  کنند عبید تو نصر احمد را
چو از عدم به وجود آمدی عدم کردی
به جود خویش وجود نهایت و حد را
به زیر پای تو خاک زمین شود عسجد
از آنکه دست تو چون خاک  کرد عسجد را
کجا بود شبه خامه تو چون شب قدر
چه قدر باشد مر لولو و زبرجد را
چو مد کلک به روز و به شب مسلسل کرد
زمانه لعبت دو دیده کرد آن مد را
به مد کلک تو بر شرق و غرب محتاج است
هر آن  که هست سزاوار کوس و مطرد را
خدای خواست به اقبال و سروری مدام
که بر تو وقف  کند سروری و سودد را
مجردست دل تو ز رنج مخلوقات
مجربست سخا آن دل مجرد را
ز خدمت تو شناسد سداد و سودد خویش
هر ان کسی که شناسد ز ابیض  ا سود را
هر آن یدی  که نویسد به مدح تو یک حرف
دهان دهر ببوسد بنان آن ید را
همشه غاشیه ی بخت آن  کشد فرقد
که از زیارت بخت تو برکشد قد را
من آن معزی برهانیم که نشر کنم
به فر دولت تو شعرهای بی رد را
به اهتمام تو سال دگر تمام کنم
نگاشته به مدیح تو صد مجلد را
ز خدمت تو به حدی رسم  که  گویی تو
ایا غلام بیار آن امیر اوحد را
به حق آن که تو را تربیت خدای کند
که تربیت  کنی این بنده ی موید را
همیشه تا که بود منبع بخار بحار
چو مرکزست اثیر آتش مصعد را
مباد سور و سرور از سرای تو زایل
نشانه باد سریر تو برو مورد را
مساعد تو سعادت  موافق تو فلک
ضمیر و رای تو مطلوب فال اسعد را
گوهری گویا کزو شد دیده پرگوهر مرا
کرد مشکین چنبر او پشت چون چنبر مرا
عشق او سیمین و زرین  کرد روی و موی من
او همی خواهد که بفریبد به سیم و زر مرا
تا مرا دل آس شد در آسیای عشق او
هست پنداری غبار آسیا بر سر مرا
دیده چون عبهرش بسته همه خون در تنم
تا همه تن زرد شد چون دیده عبهر مرا
از سرشک و از تپانچه چهره من شد چنا نک
گر ببیند باز نشناسد ز نیلوفر مرا
زاب چشم و آذر دل هر شبی تا بامداد
قطره و شعله است در بالین و در بستر مرا
پیش داور بردم او را فتنه شد داور بر او
تا ز رشکش داوری افتاد با داور مرا
چون ز درد دل بنالیدم مرا باور نداشت
کاشکی دیدی دلم تا داشتی باور مرا
گر طبیبان ازگل و شکر علاج دل کنند
او چرا درد دل آورد از گل و شکر مرا
هر زمان آرد به عمد ا زلف را نزدیک لب
تا نماید دود دوزخ بر لب کوثر مرا
تاکه او از شب همی زنجیر سازدگرد روز
عشق او چون حلقه دارد روز و شب بر در مرا
گر ز عشقش فتنه یاجوج خیزد در دلم
بس بود جاه سدیدی سد اسکندر مرا
جاه آن صاحب که او شمس الشرف دارد لقب
وز شرف کردست با شمس و فلک همسر مرا
آنکه ایزد همچنانک او را به صنع لطف خویش
کنیت صدیق داد و نام پیغمبر مرا
جان پاک میر ابوحاتم همی گوید به خلد
کز نشاط اوست ناز و شادی و مفخر مرا
گر چه بی پیکر مرا در روضه رضوان خوش است
آرزو آید همی از بهر او پیکر مرا
بر سر او باشدی هر ساعتی پرواز من
گر دهندی بر مثال مرغ بال و پر مرا
گفت گیتی از مرادش برنگردم تا بود
آب و خاک و باد و آتش عنصر و گوهر مرا
گفت آتش گرچه من رخشنده و سوزنده ام
نار خشم او کند انگشت و خاکستر مرا
بادگفت از خلق او من بهره ای کردم نهان
تا لقب باشد جهان آرای جان پرور مرا
آب گفتا گر مرا بودی صفای طبع او
کس ندیدی تیره در دریا و در فرغر مرا
خاک گفتا گر مرا بودی ز حلم او نصیب
بر هوا هرگز نبردی جنبش صرصر مرا
خسرو مشرق همی گوید که از تدبیر اوست
در جهانداری مسلم خاتم و افسر مرا
تا سپهدار مرا باشد چو او فرمانبری
شهریاران جهان باشند فرمانبر مرا
تاکه شد مخدوم من در لشکر من پهلوان
جرخ لشکرگه شد و سیارگان لشکر مرا
از نهیب تیغ مخدومم به هند و ترک و روم
طاعت است از رای و از فغفور و از قیصر مرا
یاور من فتح و نصرت باشد اندرکارزار
تا بود در فتح و نصرت تیغ او یاور مرا
صاحب عادل همی گوید که از دیدار اوست
روشنایی هر زمان افزون به چشم اندر مرا
تا همه خلق جهان را زندگانی درخورست
هست همچون زندگانی مهر او درخور مرا
عز دین گوید همی تا او وزیر من شدست
عز و پیروزی است ازگردون و از اختر مرا
از مبارک رای او هرمه که بر من بگذرد
نصرتی دیگر بود بر دشمن دیگر مرا
گه بود بر نیزه پیش من سرگردنگشان
گه بود بر حنجر گردنکشان خنجر مرا
از نهیب تیغ من چون زرکند رخسار زرد
گر به رزم اندر ببیند پور زال زر مرا
آنحه بشنیدم به ایام ملوک روزگار
هست صد چندان به ایام ملک سنجر مرا
تا مرا دستور بوبکرست باشد کی عجب
گر بود عزم عمر با صولت حیدر مرا
رونق کار من از تدبیر دستور من است
هیچ دستوری نباشد زین مبارکتر مرا
باد فروردین همی گوید که از اقبال اوست
باشد اندر زینت آفاق یاریگر مرا
چون مزین کرد آفاق از نگار و رنگ من
ایمنی باشد ز باد مهر و شهریور مرا
ابرگفتا ازکفش با ناله و با شورشم
گرگوا خواهی ببین با برق و با تندر مرا
کو ه گفت از شرم حلمش عاشقم بر ماه دی
زانکه ابر از ماه دی بر سرکشد چادر مرا
بلبل شیدا همی گویدکه اندر باغ او
پیشه شد رامشگری بر سرو و بر عرعر مرا
گفت نرگس می بهاد او خورم زیراکه او
برکف سیمین نهد برکف همی ساغر مرا
گفت لاله من دل خصمان او سوزم همی
زانکه خشمش بهره داد از دود و از اخگر مرا
کشتی دولت همی  گوید که در دریای ملک
رای او بس بادبان و حلم او لنگر مرا
بخت  گوید گر به  نامش خطبه خوانم بر فلک
عرش و کرسی بس نباشد کرسی و منبر مرا
جود او گوید که من بخشنده بحرم زانکه هست
از کف او کشتی و از حلم او لنگر مرا
اسب اوگویدکه تا بر من سوارست آفتاب
گاه جولان هست دور گنبد اخضر مرا
ای همه ساله سخاگسترکف میمون تو
وقف شد بر مدح تو طبع سخن  گستر مرا
گر ز یحیی و ز جعفر هست در بخشش مثل
یاد ناید با تو از یحیی و از جعفر مرا
در باک و مشک ناب از بهر سکر و مدح تو
در ضمیر و در قلم شد مدغم و مضمر مرا
من مقیمی چون توانم بود در خدمت که نیست
خیمه و خرگاه و اسب و اشتر و استر مرا
در هر آن دولت که من بودم به اقبال کمال
بوده ایی منکر همه معروف سرتاسر مرا
وندران حضرت زنیرنگ و دروغ این و آن
هست بی معروف سرتاسر همه منکر مرا
پیش تو در دوستداری محضری آورده ام
تا چو خوانی محضرم خوانی نکو محضر مرا
مقبلی تو دست بر دامان تو مقبل زدم
این وصیت هم پدر کردست هم مادر مرا
تا بود در شعر من  نعت نگار آزری
باد نامت حرز ابراهیم بن  آزر مرا
تا مدایح باشد اندر دفتر و دیوان من
باد پر مدح تو هم دیوان و هم دفتر مرا
از سعادت باد تا محشر بقای جسم تو
در ثنای تو زبان پر مدح تا محشر مرا
چون قهستانی تو را چاکر بسی در مهتری
پیش تو چون فرخی در شاعری چاکر مرا
چو عاشق شد دل و جانم رخ و زلفین جانان را
دل و جان را خطرنبود دل این را باد و جان آن را
من  از جانان دل و دین را به حیلت چون نگه دارم
که ایزد بر دل و جانم مسلط  کرد جانان را
نگارینی که چون بینی لب و دندان شیرینش
به شکر برورش دادند گویی در و مرجان را
به دندان و لب شیرین مسلم نیست دل بردن
جز آن یاقوت لب معشوق مروارید دندان را
ازو بستان شود موکب که او سروی است موکب را
وز او گردون شود ایوان که او ماهی است ایوان را
چه ماه است او که رشک ست از رخ او ماه گردون را
چه  سرو است  او که  شرم  است ازقد او سرو بستان را
بسی گلهای رنگین است بر رخسار سیمینش
که رنگ  و بوی آن  گلها خجل دارد گلستان را
به کار آیدگل افشان را چنان گلهای نشکفته
که از خوبی و زیبایی بیاراید گل افشان را
به غارت برد دلها را بتی چون یوسف چاهی
که از عنبر رسن سازد همی چاه زنخدان را
چهش زندان دلهاگشت  و فرد وس  است رخسارش
شگفت است این  که شد فردوس  مسکن چاه و زندان را
غنوده چشم فتانش همی پیکان زند در دل
نشان بررخ پدید آید همی آن زخم پیکان را
سپاه فتنه انگیزان اگر بینند چشم او
به  گاه فتنه شاگردی کنند آن چشم فتان را
دل چون گوی من زلفین چون چوگان آن بت را
همی جوید همه ساله چو جوگان  گوی  گردان را
ندارم بس عجب  گر خم چوگان  گوی را جوید
من از گویی عجب دارم  که جوید خم چوگان را
ز هجرانش مرا دردست و از وصلش مرا درمان
مگر هجران و وصل او سبب شد درد و درمان را
کجا باشد مرا آرام بی روی دلارامی
که چندینی اثر باشد ز عشقش وصل و هجران را
اگر شد بر دلم سلطان ازین کارم عجب ناید
که در عشق و هوای او دلم سخره است شیطان را
غزل بر نام او گویم که هست او بر دلم سلطان
ثنا بر نام او ا خوانم ا  که دستور است سلطان را
نظام د ولت عالی نظام الملک یبغو بیک
که تا محشر نظام است او به حشمت دین یزدان را
محمد بن سلیمان آن هنرمندی که نایب شد
به دین اندر محمد را به ملک اندر سلیمان را
جهان آرای دستوری که هرگز تا جهان باشد
چون او صاحب نخواهد بود ایران را و توران را
ظهور اوست در توران حضور اوست در ایران
بدو تا جاودان فخرست توران را و ایران را
چو شد گسترده بر اهل خراسان سایه عدلش
فزود آرامش و رامش به عدل او خراسان را
گرفته است از همه اجرام  کیوان برترین جایی
بدان ماند که قدر او بلندی داد کیوان را
به لفظ او ز پاکی آب حیوان نسبتی دارد
که عمر جاودان دادن صفت شد آب حیوان را
کف رادش همی ماند  دم عیسی مریم را
دل پاکش همی ماند کف موسی عمران را
نبات خاک سرتاسر همه زر و درم بودی
اگر دستش مدد دادی ز جود خویش باران را
زند در معن و در نعمان نوالش هر زمان طعنه
اگر باشد در این ایام  رجعت معن و نعمان را
کجا غالب بود عفوش شمارد آب آتش را
کجا محکم شود عزمش سناسد موم سندان را
ز عزم او نباشد فسخ هرگز عهد و بیعت را
ز رای او نباشد نقض هرگز شرط و پیمان را
نهیب خشم او ترسان  کند در روم قیصر را
خیال چهر او شادان کند  در ترک خاقان را
عدولی نیست  در حکمش هنرمندان دولت را
گریزی نیست از رایش خداوندان فرمان را
وزیران آل ساسان را اگر بودند بسیاری
وگر بودند بسیاری مشیران آل سامان را
نبود از عدل و از انصاف مهتر زو و بهتر زو
مشیری آل سامان را وزیری آل ساسان را
ایا شایسته و در خور سرای ملک و دولت را
چو هرمز قوس و ماهی را چو زهره ثور و میزان را
نه هر صدری به صدر اندر چنو نزدیک  سلطان را
بود بایسته تمکین را بود شایسته امکان را
سواری کاردان باید صف پیکار وکوشش را
ستوری کوه سان باید تک ناورد و جولان را
گر از دانش بود پایه بزرگان ممیز را
ور از حکمت بود مایه حکیمان سخندان را
تو داری پایه اکبر تو داری مایه اکثر
نبود این پایه آصف را نبود این مایه لقمان را
اگر زنده شدی رستم که رکنی بود مردی را
وگر باز آمدی دستان که اصلی بود دستان را
غلامان تو کردندی به مردی طیره رستم را
دلیران تو دادندی ز دستان توبه دستان را
یکی تیغ است گوهر دار طبع پاکت از تیزی
که با او آشنایی نیست هرگزسنگ وسوهان را
چو کلک تو به توقیعات در دیوان روان گردد
صریرش در سجود آرد همی اصحاب دیوان را
مداد ش قیر و قطران است و دارد قیمت گوهر
وگرچه قیمت  گوهر نباشد قیر و قطران را
وعید و وعد یزدان است حل و عقد او گویی
که خوف و امن ازو باشد سپاه کفر و ایمان را
جو مد و نقش او با نامه و منشور شد پیدا
کلید و قفل شد پیدا در توفیق و خذلان را
ایا پیرایه فاخر زگفتار تو تحسین را
و یا سرمایه وافر ز کردار تو احسان را
بخنداند همی فر تو روی روز روشن را
بگریاند همی جود تو چشم ابر نیسان را
سواران معالی را یکی میدان کشیدستی
که در خاطر نهایت نیست طول و عرض میدان را
اگر مدحت نگوید دل طراوت کی بود دل را
وگر مهرت نجوید جان حلاوت کی بود جان را
کنم منظوم مدح تو به لفظی کان بود آسان
که در دلها فزون باشد حلاوت لفظ آسان را
چو بهر من ز تو اعزاز و اکرام است هر روزی
تو را هرگز نگویم آنچه قطران  گفت مملان را
که از تو در نکوکاری مرا شکرست بسیاری
ز مملان ابن وهسودان شکایت بود قطران را
به حضرت نیست گسترده بساط رامش و عشرت
زمستان چون توانم کرد مسکن مرو شهجان را
چو از باد زمستانی شود بی برگ هر شاخی
چنان بایدکه در خانه کنم برگی زمستان را
ز مرو شاهجان یابم بسوی خانه  دستوری
گر از حالم کنی آگه شهنشاه جهانبان را
همی تا حال سیارات و ارکان هست دیگرگون
همی تا طبع یکسان نیست فروردین و آبان را
وفاق و سازگاری باد با طبع و مزاج تو
چه فرور دین و آبان را چه سیارات و ارکان را
به نور طلعت تو چشم روشن باد خسرو را
ز حسن همت تو طبع خرم باد اعیان را
جمالت باد بی آفت کمالت باد بی نقصان
بدین هر  دو مبادا راه  آفت را و نقصان را
همیشه پنج تن را باد مسکن در سرای تو
ندیم و زایر و مداح و دانشمند و مهمان را
تو اندر دست و بر پای ایستاده پیش تو سروی
کزو رشک آید اندر خلد حورالعین و رضوان را
دیدم به ره آن نگار خندان را
آن ماه رخ ستاره دندان را
بر ماه دو هفته تافته عمدا
مشکین دو رسن چه زنخدان را
چوگان زده پیش خلق در میدان
دلها همه گوی کرده چوگان را
بوی گل و مشک داده از باده
بیجاده و در و شکر افشان را
ره داده به سوی زر و بیجا ده
از جام و پیاله آب حیوان را
در کار کشیده اهل طاعت را
وز کار ببرده اهل عصیان را
وان غمزه کافرین به  یک لحظه
افکنده و بسته صد مسلمان را
از سنبل او بلا دل و دین را
وز نرگس او خطر تن و جان را
بالاش چو سرو و ساخته مسکن
بر سرو به جادویی گلستان را
شرم از رخ او هزار تکسین را
رشک از خط او هزار خاقان را
گفتم که کرایی ای بت دلبر
گفتا که نصیر ملک سلطان را
گفتم که امیر ابومحمد را
کاو تاج شدست دین یزدان را
فرخنده منیع کز هنرمندیش
فخر و شرف است آل حسان را
تفضیل نهیم بر عراق اکنون
با حشمت و جاه او خراسان را
بیننده همی ز شهر نشناسد
پیرامن  شهر او بیابان را
عین الدوله رسید مهمانش
تا شاد کند صدور و اعیان را
اندازه پدید نیست در دولت
پیروزی میزبان و مهمان را
زیبد که ز جان ثنا کنیم این را
شاید که ز دل وفا کنیم آن را
کایشان داند قدر گفتارم
یا رب تو نگاه داری ایشان را
ای مجد و نصیرتان گه مفخر
مر دولت و ملک شاه ایران را
بخت تو نهاد در ازل خوانی
وز عقل طعام ساخت مر آن را
گویی که ز خوان او گه قسمت
یک لقمه همی رسید لقمان را
هرچند ز دست پور دستان شد
ناموس شکسته شاه توران را
دست تو چو بندگان دهد بوسه
گر زنده کنند پور دستان را
از مرکب تو همی عجب دارم
کاو تیره کند ز گرد میدان را
شایسته بود چهار خصلت را
ناورد و تک و شتاب و جولان را
دادست به تک سم چو سندانش
کی باشد فعل باد سندان را
ره نیست به مرو در ز انصافش
بیدادی خشک ریش تاوان را
عدل تو سبب شد اندرین بقعت
آسایش و امن و نرخ ارزان را
از عدل تو پیش مصطفی خالد
دادست به خلد مژده رضوان را
اصل است گه شجاعت و مردی
تیر و تبرت شکار و میدان را
فخرست گه کفایت و مردی
دست و قلمت نثار و دیوان را
قطب است گه لطافت و شادی
جام و قدحت شراب و ایوان را
همتای تو نیست داور عادل
بغداد و ری و قم و سپاهان را
شایسته تو را ریاست و میری
چون ملک پیمبری سلیمان را
میراث به دست صاحب میراث
شک نیست درین سخن سخندان را
سی سال  گذشت و آخر از غفلت
تنبیه  فتاد چرخ گردان را
حق  داد به دست باز حقور را
ده باز به دست داد دهقان را
میرا تو به پایه ای رسیدستی
کان پایه نبود معن  و نعمان را
تا جدول و دفتر مدیحت را
حق داد معزی ثنا خوان را
در نظم سخن چنانکه گفته است او
ختم است سخوران کیهان را
کردی تو به جای او بسی احسان
او گفت ثنای خوب احسان را
احسان تو را شمار نشناسد
چون برگ درخت قطره باران را
گر سعی کنی به مال دیوانی
شکر تو کند طراز دیوان را
در خانه خویش سازد از سعی ات
هم برگ و ذخیره زمستان را
تا قبله اهل دل بود کعبه
درگاه تو باد قبله اعیان را
فرمان تو جزم باد و جباران
منقاد و مطیع گشته فرمان را
تا نور فزاید از مه و زهره
برج سرطان و برج میزان را
از جاه تو رشک باد هر ساعت
بر چرخ بلند ماه تابان را
در بزم تو با  فرشتگان آرند
بوبکر و عمر علی و عثمان را
تا رای بود نصرت دین ناصر دین را
در نصرت او رای بود روح امین را
تا پادشه روی زمین باشد سنجر
بر هفت فلک فخر بود روی زمین را
شاهی که به ماهی به سپاهی بگشاید
صد شهرگرانمایه و صدحص ه حصین را
با خصم برابر زند اندر صف پیکار
بی  آنکه کند چاره شبیخون و کمین را
چون نیزه زند نرم کند پیل دمان را
چون تیغ زند رام  کند شیر عرین را
هرگز ظفر از عزم متینش نبود دور
گویی که ظفر بنده شد آن عزم متین را
هرگز خرد از رای رزینش نکشد سر
گویی که خرد سخره شد آن رآی رزین را
ای شاه فلک خاتم و خورشید نگینت
پیروزی و اقبال تو مهرست نگین را
در دایره ملک تویی نقطه مفرد
ره نیست در این دایره همتا و قرین را
از طین چو تویی آمد و چون احمد مرسل
بر مرکز نورست شرف جوهر طین را
هنگام سواری ز سواران مبارز
شایسته  تر از تو نبود مرکب و زین را
در معرکه برهان مبین تیغ تو بیند
چون چشم نهد خصم تو برهان مبین را
بدخواه لعین را بود از هیبت نامت
قهری که ز لا حول بود دیو لعین را
سهم  است ز پیکان تو در بتکده هند
بیم است ز ترکان تو بتخانه چین را
گرد سپه وگوهر شمشیر تو در رزم
گویی که دخان شر رست آتش کین را
در خاک بسی گنج دفین است نهاده
شاهان هنرمند و امیران گزین را
تو گنج همی از قبل بخشش خواهی
در خاک چه تاثیر بود گنج دفین را
هرگز نبود چون تو ملک تا به قیامت
افروختن دولت و پروردن دین را
دیندار و جوانمرد و جهانگیر و دلیری
وین است علامت ملک باز پسین را
امروز در این بزم که چون خلد برین است
ماند می صافی ز خوشی ما معین را
دیدار همایو نت  فزاینده جان است
هم خواجه نیکودل و هم خواجه معین را
وز فر تو امروز فزون زانکه همه روز
شادی و نشاط است هم آن را و هم این را
هرگه  که نهد بنده جبین پیش تو بر خاک
تفضیل نهد بر همه اندام جبین را
همواره دلش مدح تو را هست مهیا
چونانکه مهیاست صدف در ثمین را
تا در دل مخلوق گمان است و یقین است
شکر تو مدد باد گمان را و یقین را
تا نام مکان است و مکین است در آفاق
عدل تو سبب باد مکان را و مکین را
چون چرخ برین از تو زمین باد مزین
تا دور بود گرد زمین چرخ برین را
ستاره سجده برد طلعت منیر تو را
زمانه بوسه دهد بایه سریر تو را
موافق است قضا بخت کامکار تو را
مسخرست عدو تیغ شیرگیر تو را
خدایگان جهان بی نظیر چون تو سزد
که نافرید خدای جهان نظیر تو را
بشیر تو دل توست و تویی بشیر بشر
بشارت است به نیک اختری بشیر تو را
نصیر توست خدا و تویی به  او منصور
قضا همیشه به نصرت بود نصیر تو را
اسیر توست به خاک اندرون مخالف تو
همی ز خاک به آتش برند اسیر تو را
رهی پذیرد رای تو و سعادت بخت
همی پذیرد رای رهی پذپر تو را
ضمیر و فکرت تو هست در مصالح خلق
به عقل وصف کنم فکرت و ضمیر تو را
ز عدل تو نگزیرد زمانه را هرگز
به روح وصف کنم عدل ناگزیر تو را
ز فر طلعت تو هر شب آفتاب فلک
همی سجود کند طلعت منیر تو را
چو آمدی تو خداوند میهمان وزیر
سزدکه سجده برد آسمان وزیر تو را
به روزگار تو برنا و پیر شد دلشاد
که هست دولت برنا وزیر پیر تو را
ز مشتری و عطارد همی ندانم باز
دل وزیر تو را وکف دبیر تو را
بمان همیشه به ملک اندرون عزیز و بزرگ
که خوار کرد فلک دشمن حقیر تو را
نشان شاهی و دولت تو باش تا محشر
نشانه گشت دل بد سگال تیر تو را
سال چون نو گشت فرزند نو آمد شاه را
شاه نیکو روی نیکوعهد نیکوخواه را
خواست یزدان تا ز نسل شاه بنماید به  خلق
چون ملکشاه و چو طغرلشاه و سلطانشاه  را
خواست دولت تا بود چون آفتاب و مشتری
آسمانی نو به برج پادشاهی ماه را
زین طرب نشگفت اگر زینت فزاید در جهان
رایت و تیغ و نگین و تاج و تخت و گاه را
ای جهانداری که ایوان تو و میدان تو
قبله و محراب شد عز و جلال و جاه را
در هنر پیشی ز اسکندر که هنگام هنر
سجده باید کرد پیش تو چون او  پنجاه را
عدل و انصاف تو اندر بیشه ایران زمین
آشتی داده است با شیر ژیان روباه را
رسم تو رونق دهد رسم بزرگان را همی
همچو یاقوتی که او قیمت دهد اشباه را
شیرمردان بینم اندر خدمت درگاه تو
طوق در گردن فکنده طوع بی اکراه را
دوستان و دشمنانت در جهان مستوجب اند
شادی پاداشن و تیمار بادافراه را
حلق و فرق بدسگالت جای آه و آهن است
درخور آمد فرقش آهن را و حلقش آه را
کامکاری کی بود در پیش تیغت خصم را
پایداری کی بود در پیش صرصر کاه را
هرکه جوید کین تو کوتاه  گردد مد تش
کین تو گویی سبب شد مدت  کوتاه را
دشمن تو در نهان شش چیز دارد روز و شب
تیر و تیغ و نیزه و زندان و بند و چاه را
بر هر آن صحرا که لشکرگه زند شاه جهان
ابر سقایی کند هر روز لشکرگاه را
 عنبرین بینم همی ا فواه خلق از مدح تو
بوی عنبر داد گویی مدح تو افواه را
بنده از راه حوادث با سلامت بگذرد
چون ز مدح و آفرینت توشه سازد راه را
سیرت و رسم تو را بر هر هنر تقدیم باد
تا بود بر هر سخن تقدیم بسم الله را
سال و ماه تو همیشه فرخ و فرخنده باد
تا که در تقویم تاریخ است سال و ماه را
چو آ تش فلکی شد نهفته زیر حجاب
زدود بست فلک بر رخ زمانه نقاب
درآمد از در من برگرفته دلبر من
ز روی خویش نقاب و ز موی خویش حجاب
خبر گرفته  که من بر عزیمت سفرم
فرو نهادم و برداشتم دل از احباب
عرق  گرفته جبینش ز داغ فرقت من
چو بر چکیده به گلبرگ قطره های گلاب
کشیده زلف گره   گیر در میان دو لب
چو خوشه عنب  اندر میانه عناب
به سرو برشده دارد ز مشک تافته خم
به تیر آخته دارد ز شیر تافته تاب
فرو زده به دو بادام صدهزار الماس
برون شده سر الماسها به در خوشاب
ز های و هوی غریوش هزار دل چو دلم
بر آتش غم و تیمار بیش  گشته کباب
دراز کرد زبان عتاب وگفت مرا
که ای به لفظ خطا با فراق  کرده خطاب
تورا که گفت که اندر حضر به این زودی
ز وصل عزم بگردان  ز دوست روی بتاب
شباب و یار مساعد خوشست هر دو به هم
مبر ز یار مساعد به روزگار شباب
بباش و رنجه مکن دست را به بند عنان
بپا و رنجه مکن پای را به رنج رکاب
به کوه و دشت چه تازی میان ژاله و برق
که وقت طارم خرگاه و آتش است و شراب
همی نبینی کز باد بهمنی در و دشت
شدست معدن کافور و چشمه سیماب
جواب دادم و گفتم که ای شکر لب من
مکن دراز به خشم اندرون زبان عتاب
نخست کس نه تویی  کز فراق دیدستم
نخست کس نه منم کز سفر کشید عذاب
سفر اگر همه دشت است باشدش پایان
فراق اگر همه بحرست باشدش پایاب
زنم چرا نزنم دست در عنان صلاح
کنم چرا نکنم پای در رکاب صواب
ز باد و بهمن و سرما چه باک بود مرا
که هست در دل و طبع من از دو آتش آب
یکی ز عشق تو و دیگر از تفکر شعر
شعاع و شعله هر دو رسیده تا به سحاب
من از خدای به شکرم تو صبر کن که دهد
مرا به شکر جزای و تو را به صبر ثواب
بیا و دست در آگوش من حمایل کن
که دیرگشت و بپا ایستاده اند اصحاب
دوید تا بر من پشت کرد چون چوگان
دلم ز بیم جدایی چو گوی در طبطاب
فرو سترد ز رخسار خون دیده به دست
به  خون دیده ده انگشت خویش کرد خضاب
وداع کردم و بر جان و دل نگاریدم
حساب وصلش و دیدم شبی چو روز حساب
شبی که بود ز بس تیرگی زمین و هوا
چو ر وز بازپسین سر به سر سیاهی ناب
خمیده ماه به شکل  کمان زرین نور
جهنده رجم شیاطین چو بسدین نشاب
خیال نور کواکب میان ظلمت شب
چنانکه پر حواصل میان پر غراب
بساط پروین  گفتی میان نطع  کبود
پیاله های بلورست درکف لعاب
بنات نعش پراکنده بر کران سپهر
چو بیضه های شترمرغ در میان سراب
نجوم جوزا همچون حمایل زرین
فرو گذاشته از روی جامه حجاب
مجره همچو رهی کاشکاره شد در بحر
چو زد کلیم پیمبر عصای خویش بر آب
ستور من به چنین شب همی نمود هنر
همی نوشت شخ و سنگ بر نشیب و عقاب
به نیکویی چو تذرو و به فرخی چو همای
به رهبری چو کلنگ و به  سرکشی چو عقاب
دونده تر گه رفتن ز باد برگردون
جهنده ترگه جستن ز تیر در پرتاب
دو چشم او چو دو لولو برآمده ز صدف
دو گوش او چو دو خنجر برآخته ز قراب
دلیروار به پیش اندرون گرفت رهی
همه نشیمن افعی و خوابگاه ذیاب
گه اندرو زد مه بیم و گه ز باد بلا
گهی زشیر نهیب وگهی ز دزد نهاب
فتاده ناله غولان گمره اندر دشت
چنانکه نعره شیران شرزه اندر غاب
به روی سنگ سیه بر نشسته برف سفید
چو موی قاقم بر روی جامه سنجاب
نموده دیو به چشمم ز دور پیکر خویش
چو در جحیم دل کافران به روز عقاب
گذر نکرد به پیش دلم چو دید که هست
دلم سپهر و شهاب اندرو مدیح شهاب
شهاب دین خدا مقتدی موید ملک
ظهیر دولت و پیرایه اولوالالباب
کریم بار خدایی  که اهل حکمت را
به حکم عقل ز درگاه او سزد محراب
کتاب و کلک همه کاتبان ستوده شود
چو کلک او بنگارد صحیفه به کتاب
چو نیزه گیرد و شمشیر ازو بیاموزند
یلان رزم و سران سپه طعان و ضراب
به بخشش کف او ساعتی وفا نکند
اگر ستاره درم  گردد و فلک ضراب
بود چو فایده در لفظ اگر نگاه کنی
ز نیکویی لقبش در میانه القاب
بود چو واسطه در عقد اگر قیاس کنی
ز روشنی نسبش در میانه انساب
ایا ز غایت احسانت  گرم  گشته قلوب
و یا ز قوت فرمانت نرم  گشته رقاب
شعاع بخت تو تا آدم است بر اسلاف
لباس جاه تو تا محشرست بر اعقاب
به زیر هر هنرت جوهری است از حکمت
به زیر هر سخنت دفتری است از آداب
به طبع جغد شود هر که دشمن تو بود
که جغدوار نجوید مگر دیار خراب
بر ضمیر تو زیبد منجمان تو را
مجره تخته و ماه دو هفته اسطرلاب
هزار دانه گوهر بود به بیداری
ز ابر جود تو یک قطره دیدن اندر خواب
اگر سوال کند سایلی ز رجعت روح
کف جواد تو او را کفایت است جواب
اگر تراب ز دست تو یابدی باران
به جای سبزه زبرجد برون دمد ز تراب
بر آن زمین  که تو را آرزوی صید بود
حسود را حسد آید در آن زمین ز کلاب
ز خیمه ظفرت نقش نسترد گردون
چگونه یارد از دشمنی گسست طناب
مجالسند به لفظ اندرون ولی وعدوت
که آن همیشه مصیب است و این همیشه مصاب
در آفرین تو ماند به روی حورالعین
قصیده های چو آب من از ملاحت و آب
چون من به مدح تو مشکین  کنم صحیفه سیم
سبب کند به معانی مسبب الاسباب
ز بهر روی تو فالی گرفتم از مصحف
برآمد آیت طوبی لهم و حسن مآب 
به  وقت آن  که به حج حاجیان شتاب کنند
چو حاجیان سوی درگاهت آمدم به  شتاب
اگر قبول  کنی خویشتن به موسم حج
کنم ز بهر تو قربان برین مبارک باب
اگرچه هست به چشمت مرا ز تو اعزاز
وگرچه هست به نعمت  مرا ز تو انجاب
بدین قصیده سزد گر زیادتی یابم
که لفظهاش بدیع است و وصفهاش عجاب
به وزن وقافیت آن که عسجدی گوید
 غلام وار میان بسته و گشاده نقاب 
همیشه تا که به عشق اندرون خبر گویند
ز حال عروه و عفرا و حال دعد و رباب
به شش دلیل طرب مجلس تو خرم باد
به نای و بربط و تنبور و طبل و چنگ و رباب
همیشه تا که به وصف اندرون مجره بود
چو جوی شیر و فلک چون زمردین دولاب
سر عدوت چو دولاب باد گرداگرد
دو جوی خون به  رخش پر ز درد و حسرت  و تاب
بنان تو گه بخشش مقسم الارزاق
نهان تو گه کوشش مفتح الابواب
سرای مادح تو چون خزاین ملکان
ز بدره های زر سرخ و رزمه های ثیاب
بر ماه لاله  داری و بر لاله مشک ناب
در مشک حلقه داری و در حلقه بند و تاب
میگون لب است و مغزم از آن می پر از خمار
گلگون رخ است و چشمم از آن  گل پر از گلاب
خصم من است زلفش وگر نیست پس چرا
دارد حلال خونم و دارد حرام خواب
از آب روی اوست همه آتش دلم
کس دیده آتشی که بود قوتش به آب
او ساکن دل است و خراب است مسکنش
آسوده ساکنی است  که شد مسکنش خراب
جستم ز راه عشق و ببستم ره خطا
جستم مدیح میر وگشادم در صواب
میر بزرگوار عبیدالله آن که هست
در ملک شه موید و در دین حق شهاب
و حی است آفرینش و آن وحی را مدام
هفت اخترند کاتب و هفت آسمان کتاب
اندر حریم دولت او جای ساخته است
در چشم خویش بچه  گنجشک را عقاب
گر بر غراب همت او سایه گسترد
طاوس وار جلوه دهد خویش را غراب
ایمان و کفر گشت  گل مهر و کین او
کان اصل راحت آمد و این مایه عذاب
زو مهر او طلب که به دنیا و آخرت
دولت دهد مرادت و ایزد دهد ثواب
انگشت او زبان شد و جود اندرو سخن
زر هست از او سوال و همه خلق را جواب
جامی ز سیم پاک فرستاد نزد من
پر عود خام و عنبر سارا و مشک ناب
یک شکل او مدور و یک شکل او دراز
چون پاره پاره ابر سیه پیش آفتاب
گفتی که هست عارض سیمین دلبرم
در زیر زلف بسته از او بر قصب نقاب
پیروزه روی موم بیاراسته به مهر
مهری شریف تر ز دعاهای مستجاب
کردم بدین کرامت بر جود او ثنا
خوردم بدین لطافت بر یاد او شراب
روشن شد از مدایح او طبع من چنانک
چرخ از ستاره و صدف از لولو خوشاب
توفیق خواستم ز خداوند تا کنم
در  شیب  شکر نعمت و احسا نش چون شباب
تا قبله سازم آنجا کاورا بود عنان
تا کعبه سازم آنجا کاو را بود رکاب
در حلم و جود باد درنگ و شتاب او
تا خاک را درنگ بود باد را شتاب
از همتش به اهل معالی رسیده باد
انعام بی نهایت و احسان بی حساب
به فال فرخ و عزم درست و رای صواب
سفر گزیدم و کردم سوی رحیل شتاب
نماز شام که از شب نقاب بست هوا
رسید نزد من آن آفتاب مشک نقاب
روان او شده بی بند و جعد او پربند
میان او شده بی تاب و زلف او پر تاب
به شاخ سدره به رغم شکوفه بادام
همی فشاند ز بادام لولو خوشاب
همی کشید و همی کند او چو دلشدگان
زگل بنفشه و سنبل به  فندق از عناب
به مهرگفت مراکای شکسته بیعت من
سفرگزیده به عزم درست ورای صواب
اگر دل تو به تحقیق جایگاه وفاست
دلم متاب و ازین جایگاه روی متاب
هر آن کسی که نباشد به شهر و خانه خویش
بود غریب وکشد نوحه بر غریب غراب
مشو ز خانه جدا و مجوی رنج سفر
که کس نخواهد و نگریزد از ا ولوالالباب
جواب دادم و گفتم ز بهر رفتن من
تو را بسی سخنان رفت  گوش دار جواب
تو تشنه ای و منم چون سراب و معلوم است
که تشنه را نبود هیچ فایده ز سراب
وداع کن که هم اکنون که من بخواهم رفت
گسسته دل ز نشابور و صحبت احباب
مراست شکر و تو را صبر کردگار دهد
مرا به شکر جزا و تو را به صبر ثواب
بگفتم این سخن و در برش  گرفتم تنگ
قضا میان من و او ز هجرکرده حجاب
بدان قضا چو رضا دادم اندر آن ساعت
نشستم از بر دیو جهنده همچو شهاب
گه شتاب چو صر صر  گه درنگ چو کوه
گه فراز کبوتر گه نشیب عقاب
تکاور شبه رنگ و به شب زمین پیمای
شبی  که بود ز قطرانش  معجر و جلباب
زمانه توسن هامون  گرفته در سنبل
هوا حواصل  گردون نهفته در سنجاب
زمین چو غالیه ای بیخته بر او زنگار
فلک چو آینه ای ریخته بر او سیماب
چو آهنین سپری چرخ درکف برجیس
بر آن سپر چو یکی  کوکبه ز نقره ناب
به جای خانه و آواز عود دشت و جبل
به جای نقل و می ناب شوره و شوراب
ستارگان چو درم ها زده ز نقره سیم
سپید و روشن  گردون چو دکه ضراب
فلک چو آب شمر ایستاده و مریخ
چنانکه شعله آتش بود میانه آب
بسیط چرخ چو میدان سبز و زهره چو گوی
چگونه گویی کرده به زغفرانش  خضاب
سپهر چون کف قلاب و اندرو کیوان
بگونه درمی قلب در کف قلاب
چو بحر ژرف سپهر و چو لنگری زرین
فتاده در بن بحر آفتاب روشن تاب
ز اوج خویش عطارد چنان نمود همی
که از عقیق یکی مهره درکف لعاب
مه چهارده جون آسیای سیمین بود
سپهر گردان همچون زمردین دولاب
فلک چو مسجد و ماه دو هفته چون قندیل
بنات نعش چو منبر مجره چون محراب
سپهر گفتی چون لاژورد تقویم است
مجره جدول تقویم و مه چو ا صطرلاب
مثال پروین گفتی که شاخ طوبی بود
مثال جوزا مانند سیمگون اکواب
بهشت بود سپهر و مجره جوی بهشت 
بزرگ و خرد کواکب کواعب اتراب
ستور من به چنین شب همی سپرد رهی
رهی خوش و سبک آهنگ و بی بلا و عقاب
نه بیم ژاله برف و نه ترس باد سموم
نه هول دزد کمین و نه سهم غول و ذیاب
ز بس کلاب و مزارع ز بس شبان و رمه
پر از خروش خروس و پر از نفیر کلاب
ز لاله گفتی شنگرف گون شده است جبل
ز سبزه گفتی زنگارگون شدست تراب
هزار نافه ز هر بقعه ای  گشوده صبا
هزار عقده به هر منزلی  گسسته سحاب
مرا شتاب گرفته به  حضرت شرفی
چو حاجیان که نمایند سوی کعبه شتاب
به  گوش دل ز سعادت همی شنیدم من
که حضرت شرف الملک هست حسن مآب
امین حضرت ابوسعد کز سعادت او
فزوده حشمت اسلاف و دولت اعقاب
بزرگ بار خدایی که رسم و سیرت اوست
فذلک خرد اندر جریده آداب
ستوده خصلت و نیک اخترست در هر فن
بلندهمت و نام آورست در هر باب
کجا زبان و بنانش بیان کنند سخن
سخنور اندر باید شدن سوی کتاب
حساب دانش او راکرانه پیدا نیست
اگرچه ملک زمین را به دست اوست حساب
ز نقش خامه او هست استواری ملک
چو استواری اعضای مردم از اعصاب
ز بهر خیمه بختش به عالم علوی
هم از فلک فلکه است و هم از نجوم طناب
نشاط خلق جهان از ثیاب و زر باسد
نشاط اوست ز خواهندگان زر و ثیاب
اگر قیاس کنی پیش چشم همت او
چه گنج خانه قارون چه نیم پر ذباب
ایا کریمی  کاندر حریم دولت تو
ندیم غرم شود شیر شرزه اندر غاب
کسی که با تو به میدان فضل بازد گوی
همی دود دل او همچو گوی در طبطاب
بسا کسا که همی لاف زد ز درگه خویش
به درگه تو کنون خر راکعا واناب
در آن وطن که ز ارباب عقل انجمن است
تویی به حجت تحقیق سیدالالباب
ز توست مفخر احرار و سروران عجم
چنان کجا که رسول است مفخرالاعراب
ز کافیان جهان هر که یافته است به حق
هم از خلیفه لقب هم ز شهریار خطاب
ز تاب خشم تو رگهای دشمن اندر تن
ز هم گسسته شود همچو توزی از مهتاب
ثنا و شکر تو دارد همی به بسم الله
هم افتتاح کلام و هم ابتدای کتاب
همیشه محتشمان را به رای روشن توست
به نزد شاه و وزیرش قبول و رونق و آب
از آن  گروه یکی را چو رای تو نبود
نه از مخاطبه اش رونق است و نز القاب
که یار علت  کین تو دل ضعیف بود
نه از قرنفل سودش بود نه از جلاب
مخالفان تو را در مصافگاه اجل
همیشه هست به  شمشیر مرگ ضرب رقاب
فراق حضرت تو جان من بفرسودست
گواست بر دل من بنده ایزد وهاب
به جان تو که درو هیچگه نبود مرا
فراغتی ز شراب و کباب و چنگ و رباب
رباب ناله من بود و چنگ قامت من
سرشک من چو شراب و دلم به سان کباب
همه ثنای تو گفتم به وقت بیداری
همه لقای تو دیدم چو بودم اندر خواب
سپاس دارم از ایزد کنون که شاد شدم
بدین همایون بیت و بدین مبارک باب
گذشته رفت و زین پس مرا نخواهد بود
ز خدمت تو فراق و ز حضرت تو ذهاب
همیشه تا که مصیب و مصاب در عالم
همی بود ز قضای مسبب الاسباب
موافقان تو باشند شادمان و مصیب
مخالفان تو باشند مستمند و مصاب
تو را مباد تهی از چهار چیز دو دست
ز کلک و خاتم و زلف نگار و جام شراب
شدست باغ پر از رشته های در خوشاب
شدست راغ پر از توده های عنبر ناب
به باغ و راغ مگر ابر و باد داشته اند
به توده عنبر ناب و به رشته در خوشاب
چمن شدست چو محراب و عندلیبب همی
زبور خواند داود وار در محراب
هوا ز ابر جو پوشید جوشن و خفتان
ز عکس خویش کمان کرده مهر روشن تاب
سرشک ابر گلاب و شکوفه کافور است
جو صندل است به جوی و به فرغر اندر آب
هنوز ناشده طبع جهان به  غایت گرم
معالج است به کافور و صندل است و گلاب
ز غنچه  گل و از شاخ بید باد صبا
زمردین پیکان کرد و بسدین نشاب
میان سبزه نگر برگ لاله نعمان
میان لاله نعمان نگر سرشک سحاب
یکی چنانکه به زنگار برزنی شنگرف
یکی چنانکه به شنگرف برزنی سیماب
همی شود مطر اندر تراب مروارید
به فعل و طبع نگر چون صدف شدست تراب
همی ز سیل بهاری شود سراب چو بحر
چنانکه بحر شود پیش جود خواجه سراب
غیاث دولت سلطان قوام دین رسول
نظام ملک جهان سید اولوالالباب
وزیر شاه زمن سید زمانه که هست
به داد و دانش و دین چون پیمبر و اصحاب
بزرگوار وزیری که دست همت او
ز روی دولت و اقبال برگرفت  اب
حساب ملک جهان  گرچه زیر حلقه اوست
برون شدست هنرهای او ز حد حساب
شهاب هست به لون و به شکل چون قلمش
فلک به قوت آن دیو را زند به شهاب
حوادث فلکی در برابر نظرش
چنان بود که قصب  در برابر مهتاب
وزارت از قدم او فزود قیمت و قدر
کفایت از قلم او گرفت رونق و آب
شتاب چرخ کجا عزم اوست هست درنگ
درنگ خاک کجا عزم اوست هست شتاب
اگرچه پست  کند کوه پیل مست به یشک
وگرچه ریزه کند سنگ شیر شرزه به  ناب
ایا گزیده چو طاعت به  روزگار مشیب
آیا ستوده چو نعمت به  روزگار شباب
ز توست تا گه آدم جلالت اسلاف
ز توست تا گه محشر سعادت اعقاب
دو دست بخل ز جود تو بر شدست بلند
دو چشم جور ز عدل تو  در شدست به خواب
همیشه اسب نشاط تو هست در ناورد
همیشه تیر بقای تو هست در پرتاب
شود به امن تو آهو به ره ندیم هژبر
شود به فر تو تیهو به چه  قرین عقاب
نه کوه حلم تو را دیده هیچکس پایان
نه بحر جود تو را دید هیچ کس پاباب
مگر که مهر تو ایمان شدست و کین تو کفر
که مهر و کین تو بر خلق رحمت  است و عذاب
بر آب دیده سر دشمنت همی  گردد
بلی چو دیده بود رود سر بود دولاب
ز رای توست صلاح و صواب عالم را
چو رای تو نبود کی بود صلاح و صواب
تویی مجیب و همه خلق سایلان تواند
مباد منقطع از عالم این سوال و جواب
سرای پرده فرمان و ملک خسرو را
به شرق و غرب کشیدست همت تو طناب
به سوی غرب سبک کرده بود پار عنان
همی  گران کند امسال سوی شرق رکاب
همی ز جیحون امسال بگذرد بر فتح
چنانکه پار گذشت از فرات و دجله ز آب
چو ژرف درنگریم از ضمیر و فکرت توست
فتوح او به جهان اندرون شگفت و عجاب
مگر جهان فلک است و فتوح شاه نجوم
ضمیر و فکرت توست آفتاب و اصطرلاب
سخن دراز چه باید که دین و دنیا را
دو بیت کرد قضای مسبب الاسباب
یکی است بیت که از همت تو دارد وزن
یکی است بیت که از دولت تو دارد باب
ز اهل شعر و ادب هرکجا نکو سخن است
تویی مصنف شعر و مولف آداب
همی کنند ثنای تو افتتاح کلام
همی کنند مدیح تو ابتدای کتاب
مرا مدیح تو تفسیر آیت دین است
چه آیت آیت طوبی لهم و حسن مآب
ز آفرین تو آراسته است دیوانم
درین جهان به ثنا و در آن جهان به ثواب
همیشه تا که حدیث معاشران جهان
همی ز چنگ و رباب  است و از شراب و کباب
دل و سرشک و قد و ناله ی حسود تو باد
همیشه همچو کباب و شراب و چنگ و رباب
ز کردگار به توفیق باد بر تو سلام
ز روزگار به اقبال باد بر تو خطاب
خراب کرده هر کس تو کرده ای آباد
مباد تا ابد آباد کرده تو خراب
خجسته بادت و فرخنده جشن نوروزی
موافقانت مصیب و مخالفانت مصاب
آفتابی را همی ماند رخش عنبر نقاب
هیچکس دیدست عنبر را نقاب از آفتاب
گر نقاب آفتاب و آسمان شاید ز ابر
آفتاب دلبران را شاید از عنبر نقاب
ساحر و عطار شد زلفش که هر چون بنگرم
پیشه دارد سحر صرف و مایه دارد مشک ناب
زآنکه خم جعد او پشت مرا دارد به خم
زانکه تاب زلف او جان مرا دارد به تاب
ظلم کردست آنکه اندر جعدش آوردست خم
جور کردست آنکه اندر زلفش افکندست تاب
آب رویش هر زمان اندر دلم آتش زند
تا دلم بر آتش هجران او گردد کباب
من چو خواهم کرد فریاد آب از آتش برکشم
او چو خواهد خورد تشویر آذر افروزد ز آب
کار صبر من شد از تیمار زلف او ضعیف
جای خواب من شد از وسواس چشم او خراب
صبر من بشکست آری بشکند تیمار صبر
خواب من بگسست  آری بگسلد وسواس خواب
زان نهفته در شکر بار تو در یاقوت سرخ
چشم  من  همچون  سحاب  و لعل  باران چون سحاب
گر به چشم اندر سرشکم لعل گون شد باک نیست
در دلم مدح خداوند است چون در خوشاب
نصر میر مومنین پروردگار ملک و دین
ملک سلطان را موید دین یزدان را شهاب
آن خداوندی که بر آرامگاه دولتش
ره به دستوری همی یابد دعای مستجاب
مرکب اقبال او را در چراگاه بقا
عقد و خلخال همه حوران عنان است و رکاب
رای او را هست گویی از بلندی و ضیا
هم به گردون اتصال و هم به خورشید انتساب
حلم  او  دادست گویی خاک هامون را درنگ
جود او دادست گویی دور گردون را شتاب
اختر فرزانگی را با دلش هست اقتران
لشکر آزادگی را با کفش هست اقتراب
حضرت او تا بود اعیان ملت را مآل
مجلس او تا بود ارکان دولت را مآب
ملت پیغمبری هرگز نیابد انقطاع
دولت شاهنشهی هرگز نبید انقلاب
آفتاب از آسمان در برج پیروزی رسید
سجده برد ایوا نش را حتی توارت با لحجاب
پیش کیکاووس اگر بودی چو تو یک محتشم
هرگز از توران به ایران نامدی افراسیاب
ای موثر در همه کس همچو ا جرام سپهر
ای  گرامی بر همه  کس همچو ایام شباب
حق گزاری همچو آب و کامکاری همچو باد
سرفرازی همچو آتش بردباری چون تراب
ذوالفقار بوتراب از آسمان آمد به زیر
هست گویی کلک تو چون ذوالفقار بوتراب
از توکافی تر نبیند هیچکس در هیچ فن
وز تو عاقل تر نیابد هیچکس در هیچ باب
مرد اگرچه فضل دارد عاجز آید با تو هم
باز اگر چه صید گیرد عاجز آید با عقاب
درگناه و در نیاز از توست هرکس را سوال
زانکه جز بخشایش و بخشش نفرمایی جواب
آهن دولت تو را نرم است و هستی زین سبب
همچو داود پیمبر صاحب فصل ا لخطاب
در حساب عمر تو گردون تفاریقی نبشت
کان تفاریقش فذلک دارد از یوم الحساب
تا مرا مهر تو همچون خون به  رگ ها شد درون
از مشام من به  جای خوی همی آید گلاب
هست و خواهد بود از مدح و ثنای تو مرا
اندرین گیتی بزرگی و اندران گیتی ثواب
تا مصیب است آنکه بر فرقش همی پرد همای
تا مصاب است آن که بر مرگش همی غرد غراب
نیکخواهت باد بر نعمت مهنا و مصیب
بدسگالت باد در محنت معزا و مصاب
در دو دست تو دو چیز دلگشای جانفزا
در یکی زلف بتان و در یکی جام شراب
ماه است جام باده و شاه است آفتاب
سیارگان سپاه و فلک مجلس شراب
بر دست شهریار نهادست جام می
چون گوهر گداخته بر دست آفتاب
شاهی که پیش از آدم و دیدار آدمی
دولت همی نمود به دیدار او شتاب
صاحبقران عدل که گردون به صد قران
چون او نیاورد ملکی مالک الرقاب
ای داوری که چون بنشستی به تخت ملک
کردی ز نصرت و ظفر و فتح  فتح باب
بی دولت بلند تو عالم خراب بود
آباد شد به دولت تو عالم خراب
یک خطبه بی خطاب تو اندر جهان  کجاست
در هیچ خطبه ای نسزد جز تو را خطاب
گر بر تذرو سایه عدل تو اوفتد
پیش تذرو سجده کند هر زمان عقاب
خدمت کند عنان و رکاب تورا فلک
چون دست در عنان زنی و پای در رکاب
آواز کوس تو چو سوی آسمان رسد
لبیک و مرحبا بود از آسمان جواب
تدبیر تو به تیر تو ماند از آن  کجا
هرگز نشد ز شست تو یک تیر ناصواب
پیش تو زر ناب چو دشمن شدست خوار
زان است روی دشمن تو همجو زرناب
رنج آمدست در دو جهان قسم دشمنت
اینجا کشید محنت و آنجا کشد عذاب
ایزد دعای سوختگان را بود مجیب
پس چون دعای دشمن تو نیست مستجاب
شاها تو را خدای به شاهنشهی و عدل
امروز داد دولت و فردا دهد ثواب
تعبیر خواب خویش سعادت کند همی
هر خسروی که روی تو بیند همی به خواب
زین پیش چهره طرب اندر نقاب بود
از باده خوردن تو برون آمد از نقاب
بفزود ملک را ز نشاط تو آب و قدر
چون چشم را ز روشنی و چشمه را ز آب
زاندیشه ستایش تو خاطر رهی
همچون صدف شدست بر از لولو خوشاب
تا گل نشان  کند به چمن بر همی صبا
تا درفشان  کند به سمن بر همی سحاب
تا روی نیکوان بود از قطره های خون
چونانکه برچکد به گل سرخ برگلاب
فارغ مباد دست تو از جام پر نبید
خالی مباد بزم تو از چنگ و از رباب
بر هرکه دشمن تو بود کام دل بران
بر هر چه همت تو بود کام دل بیاب
تا آسمان بماند با آسمان بمان
تا مشتری بتابد با مشتری بتاب
نرگس پرخواب او از چشم من بردست خواب
سنبل پر تاب او در پشتم آور دست تاب
چشم من پرخواب ازآن شد پشت من پرتاب ازاین
وین دو حال از هر  دو پنداری همی بینم بخواب
آن چو سحاران اگر پیشه ندارد سحر صرف
وین چو عطاران اگر مایه ندارد مشک ناب
چیست چندان رنگ وزرق ازسحر آن برمشتری
چیست چندان رنگ و بوی از عطر این بر آفتاب
گر میان عاشق و معشوق هنگام طرب
شرم و حشمت را شراب از پیش بردارد حجاب
خویشتن را در حجاب شرم و حشمت ترک من
بیشتر پوشد همی چون بیشتر نوشد شراب
راست پنداری که کافور وگلاب است ای شگفت
چون شکفته  عارضش خوی  گیر د از شرم  و عتاب
من دلی  دارم ز عشقش گرم و پیش او شوم
تا مگر بنشاند این گرمی به کافور و گلاب
وصف خوبان را به چشم اندر خیال روی او
چون مه اندر آینه است و چون ستاره اندر آب
گر خیال او نه ماه است و ستاره پس چراست
نور او آسان نمای و وصل او دشوار یاب
عاشقان را گر وصال و صحبت آن ماهروی
خوشترست از عمر و مال و تندرستی و شباب
عاقلان را از وصال و صحبت او خوشترست
خدمت سلطان اعظم خسرو مالک رقاب
کعبه محمودیان و قبله مسعودیان
فخر سلطانان علا دین و دنیا بوشهاب
بادشاه تاجور بهرامشاه نامور
آنکه از نامش بزرگی یافت القاب و خطاب
آنکه او را هست ابراهیم بن مسعود جد
وانکه او را هست مسعو دبن ابراهیم باب
رسم او چون رسم محمودست جد جد او
بت پرستان کشتن و بتخانه ها کردن خراب
آن که اندر دولت او مستجاب آمد دعا
برتر آمد دولت او از دعای مستجاب
پیش تیغ او نقاب از روی بگشاید ظفر
چون ز گرد رزم بر روی هوا بندد نقاب
از غراب آموخت رفتن دشمنش در ز یر بند
زانکه بودش مرغوای بد ز آواز غراب
شد کباب از خنجر او بدسگالان را جگر
هرکجا خنجر بود آتش جگر باشد کباب
بر زمین هند و سند از هیبت شمشیر او
شیر غرنده نگردد یک زمان غایب ز غاب
کرد خالی عدل او زاولستان از اضطرار
کرد صافی تیغ او هندوستان از اضطراب
زانکه دارد بی فساد و بی خیانت ملک خویش
محتسب در ملک او شد بی نیاز از احتساب
گرچه میراث آمد او را شاهی از جد و پدر
آلت شاهی به نفس  خویش کرده است اکتساب
خیمه اقبال او را بر سپهر لاژورد
هم بساط  است از مجره هم طناب  است از شهاب
کان یکی باشد سپید و پهن چون سیمین بساط
واندگر باشد دراز و زرد چون زرین طناب
در وفا و شکر او از بست تا اقصای هند
یک دلند و یک زبان خرد و بزرگ و شیخ و شاب
کرده اند اوصاف او را افتتاح هر کلام
کرده اند اخبار او را ابتدای هرکتاب
ای مبارک خسروی کز عدل تو یابد امان
سینه دراج و کبک از چنگل باز و عقاب
خلق را بهتر غنیمت  عدل توست از بهر آنک
آشتی دادست عدل تو غنم را با ذیاب
ملک و عمرت را چه باک ازکید و مکر دشمنان
کوه و دریا را چه باک از سایه پر ذباب
شیر پر دل راکند فر جبین تو جبان
خصم مخطی راکند رای مصیب تو مصاب
آهن پولاد با عزمت ندارد محکمی
آذر خراد با خشمت ندارد التهاب
بهره از طبع تو گیرد زان سبک باشد هوا
مایه از حلم تو یابد زان گران باشد تراب
چرخ اگر جانی نبودی شمس اگر گفتی سخن
شیر اگر سخره نبودی بحر اگر بودی خوش آب
از علا و نور و از سهم و سخا با هر چهار
گر تورا مانند و همتا کردمی بودی صواب
این صفت هرگز نباشد دلپسند از هیچ روی
وین سخن هرگز نباشد دلپذیر از هیچ باب
زانکه چرخ و شمس و شعر و بحر در جنب تو اند
چون  زمین  و چون  سها و چون گوزن و چون سراب
گاه رعد از بهر تیغ تو زند بر برق بانگ
گاه برق از بهر جود تو بخندد بر سحاب
برق با جود تو گویی ابر را گوید مبار
رعد با تیغ تو گویی برق را گوید متاب
آنچه در هیجا تو کردستی به شمشیر و به تیر
پیل نتواند بی شک و شیر نتواند به ناب
نام تو مد روس کرد آوازه اسفندیار
ذکر تو منسوخ کرد افسانه افراسیاب
فتح را چون بر د ر غزنین سبک کردی عنان
رزم را چون بر لب سیحون گران کردی رکاب
از ملک تایید بود آغاز رزمت را مدد
وز فلک لبیک بود آواز کوست را جواب
جوش بود از جیش تو د ر سومنات و مو لتان
گرد بود از رزم تو در پنجشیر و اندراب
پای پیلان را ز مغز حاسدان کردی طلی
موی اسبان را به  خون دشمنان کردی خضاب
معجز موسی است  گفتی ر مح تو گاه طعان
دست بویحیی است  گفتی تیغ تو گاه ضراب
آن یکی را  در جبین جاودان جستی سنان
وین دگر را از روان راویان  کردی قراب
چون نبود اندر خور باران رحمت دشمنت
بر سرش بارید شمشیر تو باران عذاب
روح بی  جسمش معذب شد به  زندان سقر
جسم بی روحش منقط شد به دندان گلاب
در هزیمت شد کسی بیچاره و مسکین بماند
نیزه در دستش عصا گشت و کماندانش جراب
او ندامت خورد و عمرش اوفتاد اندر نهیب
او هزیمت  گشت و مالش اوفتاد اندر نهاب
معصیت در کین توست و طاعت اندر مهر تو
دوستانت را ثواب و دشمنانت را عقاب
آفرین بر باره آهو تک شبرنگ تو
آنکه در اعجاز رفتارش بود عجز دواب
گاه جستن برق را با او نباشد هیچ زور
گاه رفتن باد را با او نباشد هیچ تاب
گردن ماهی بساید چون ازو خواهی درنگ
دامن صرصر بگیرد چون ازو جویی شتاب
شهریارا گرچه از انعام تو هنگام مدح
شاعران را هم ذهب تشریف باشد هم ثیاب
دوست تر دارد معزی از ثیاب و از ذ هب
خاک پای قاصدانت در ایاب و در ذهاب
تاکه از لفظ سما باشد سمو را انشقاق
تاکه از بحر هزج باشد رجز را انشعاب
انشقاق و انشعاب یمن و یسر اندر جهان
از یمین و از یسارت باد تا یوم الحساب
تا چمن پژمرده گردد د ر مه کانون و د ی
تا هوا تفسیده گردد  در مه ایلول و آب
سال و مه باد از نوالت بندگان را آب و نان
روز و شب باد از قبولت بندگان را جاه و آب
در مظالم ملک را توقیع تو حبل المتین
در ضیافت خلق را احسان تو حسن المآب
سوی کیوان رفته از میدان و از ایوان تو
نعره کوس و تبیره ناله جنگ و رباب
خون خصم و آب رز د ر خنجر و در ساغرت
همچو در مینا و لولو لعل و یاقوت مذاب
منت ایزد را که روشن شد ز نور آفتاب
آسمان دولت و ملک شه مالک رقاب
از  خراسان آفتاب آید همی سوی عراق
از عراق آمد کنون سوی خراسان آفتاب
آفتابی بر سپهر فضل صافی از غبار
آفتابی در بروج سعد خالی از حجاب
آفتابی اختیار دولت صاحب قران
آفتابی افتخار ملت صاحب کتاب
سید  نیا معین دین پیغمر که هست
همچو داود پیمبر صاحب فصل الخطاب
صاحب عادل نصیر دولت عالی که هست
حمد و نصرت را ز نام و کنیت او انشعاب
صدر عالم قبله اولاد آدم کز شرف
پیش از آدم بود عالم را به عدل او شتاب
با رسوم او جهان از یاد بگذارد همی
آنچه از فخر و شرف دیدست از صدر و شهاب
کار گیتی چون مفوض کرد شاهنشه بدوی
حال گیتی استقامت یافت بعد از انقلاب
هست شاهنشاه صاحب دولت و صاحب قران
رای صاحب دولت و صاحب قران باشد صواب
مستجاب آمد دعای خلق در ایام او
تا ز رفعت قدر او شد چون دعای مستجاب
گر منوچهربن ایرج را چنو بودی وزیر
ملک ایران کی گرفتی مدتی افراسیاب
باش تا در راه درگاهش سبک گردد عنان
باش تا سوی شهنشاهش گران گردد رکاب
باش تا از راه امر و نهی بگشاید گره
باش تا از روی حل و عقد بگشاید نقاب
باش تا مستقبلان آیند پیش موکبش
آرزومند قبولش امتی از شیخ و شاب
سروران دولت او سرکشیده بر فلک
کافیان خدمت او رخ نهاده بر تراب
ای مبارک ابر رحمت  بر همه  گیتی ببار
ای همایون بدر دولت  بر همه عالم بتاب
در کفایت نام جوی از پادشاه نامجوی
در وزارت کامیاب از پادشاه کامیاب
مدت سی سال در ملک سلاطین کرده ای
منت شاهان و شکر رادمردان اکتساب
کدخدایی کن خداوند جهان را مدتی
تا جهان خالی کنی از اضطرار و اضطراب
دولت سلطان محمد گر ز تو ترتیب یافت
ملک سلطان سنجر اکنون از تو یابد جاه و آب
آهوان را گر ز دندان کلاب آفت رسید
ور بود آشوب میشان را ز دندان ذیاب
میش و آهو هر دو از عدل تو اکنون ایمند
هم ز چنگال ذیاب و هم ز دندان کلاب
در مسالک نیست با امن تو رسم بدرقه
در ممالک نیست با امن تو جای احتساب
عفو تو چون چیره گردد آب از آتش برکند
خشم تو چون تیز گردد آتش انگیزد ز آب
ور رسد پیغام تو یک راه سوی آسمان
مرحبا با حبذا از آسمان گیرد جواب
دوستان و دشمنانت را ز مهر و کین توست
در بهشت امید رحمت در سقر بیم عذاب
خلد را بیند به خواب آن کاو تو را بیند به باد
بخت را بیند به یاد آن کاو تو را بیند به خواب
آسمان تا دامن محشر نبودی پایدار
گر به قدر تو نبودی آسمان را انتساب
تیر ترکان تو را پر عقاب آمد به کار
زان شرف شد در جهان شاه همه مرغان عقاب
حاتم و نعمان و معن امروز اگر پیدا شوند
هرسه راگاه جوانمردی نباشد با تو تاب
همت تو بشکند بازار ایشان همچنانک
مهر تابان بشکند بازار نور ماهتاب
بخت میمون تو چون بر هفت گردون خیمه زد
اختران بستند با تختت طناب اندر طناب
بند و زندان ساخت چون صاحب خبر کیوان پیر
تا کند در بند و زندان دشمنانت را عقاب
مشتری بر خیر و طاعت داشت در دنیا تو را
تا به خیر و طاعت از یزدان تو را باشد ثواب
بر مثال جنگیان مریخ شد پرخاشجوی
تا به قهر بد سگالت برکشد تیر از قراب
آفتاب از بهر آن تا تو ببخشی روز بزم
کرد سنگ خاره را پرگوهر و پر زر ناب
زهره شد چون مطربان رامش فزای ورودزن
تا زند هنگام رامش پیش تو چنگ و رباب
ای به نفس خویش تنها امتی همچون خلیل
مقبل فی کل فن معجز فی کل باب
ای نیابت داده در علم و جوانمردی تو را
تا به خیر و طاعت از یزدان تو را باشد ثواب
عذر من بپذیر اگرچه هستم از تقصیر خویش
هم سزاوار ملامت هم سزاوار عتاب
از وصالت  گشت فالم سعد چون فر همای
گر ز هجرت بود حالم تیره چون پر غراب
اندر این مدت که بودم من ز دیدار تو فرد
جفت بودم با رباب و باکباب و با شراب
بود اشکم چون شراب لعل در زرینه جام
ناله جون زیر رباب و دل چو بر آ تس کباب
شکر یزد ان را که روزی کرد ازین خدمت مرا
لذت خیرالمنال و راحت حسن المآب
تا مدیح تو همی گویم به هنگام  مشیب
گر ثنای تو همی گفتم به  ایام شباب
تا همی از مهر رخشان بر زمین باشد شعاع
تا همی از بحر جوشان بر هوا پاشد سحاب
مهر رخشان باد پیش رای تو همچون سها
بحر جوشان باد پیش دست تو همچون سراب
آنکه دل شادت نخواهد باد عیش او دژم
وان که آبادت نخواهد باد عمر او خراب
باغ اکرام تو را ریحان همه بو و لطف
ابر ا نعام تو را باران همه زر و ثیاب
روز و شب در خدمت تو ماه رویانی عجب
هر یکی را صنع یزدان دا ده شش چیز عجاب
چهره خوب و لب شیرین و بالای بلند
چشم مخمور و دهان تنگ و زلفین به تاب
باد با بخت تو سعدین فلک رااقتران
تا به یزدان بندگان را در سجودست ا قتراب
رای تو در دولت سلطان به هرکاری مصیب
دشمنان دولت از رای مصیب تو مصاب
تا گه محشر به توقیعات در دیوان شاه
کرده اقلام تو هفت اقلیم پر در خوشاب
چون ز برج شیر سوی خوشه آمد آفتاب
شد به ابر اندر نهان حتی توارت بالحجاب
ابر شد مانند چشم عاشقان اندر سرشک
مهر شد مانند روی دلبران اندر نقاب
آمد آن خیل بهاری را کنون وقت مشیب
آمد آن فصل خزانی را کنون روز شباب
ماه مهر آویخت زرین حلقه در گوش چمن
تا به حنا کرد گلبن دست زنگاری خضاب
باغ رنگ بی نفس دارد ز بیم ماه دی
توده کافور سوده زان همی ریزد سحاب
کوه را بر تارک اکنون هست ترک از سیم خام
باغ را برگردن اکنون عقد هست از زر ناب
آن یکی را داد ابر از رایت مصری ردا
وین دگر را داد باد از ملحم رومی ثیاب
هندوی گندا شدست اندر میان باغ ماغ
نقره خارا شدست اندر میان حوض آب
برق چون بنمود چهره آتش اندر شد به کوه
زاغ چون بگشاد دیده بلبل اندر شد به  خواب
گشت پنهان لاله شنگرف گون در زیر برف
گشت پنهان سوسن کافورگون اندر رضاب
آن یکی چون بدسگال دولت صاحبقران
واندگر چون دوستدار خسرو مالک رقاب
خسرو عادل ملک فخرالمعالی بوعلی
داور هوشنگ هوش و شاه پیغمبر خطاب
آن که کمتر خادم او برتر از اسفندیار
وانکه کمتر چاکر او برتر از افراسیاب
از مبارک نام او دارد معالی انشقاق
وز موید بخت او دارد سعادت انشعاب
موکب اجلال او را آمد از شعرا لگام
خیمه فرمان او را آمد از طوبی طناب
میش با شمشیر تیزش سر فرازد بر پلنگ
بره با فرمان عزمش چیره گردد بر ذیاب
خاک هامون با وجودش برتر از اوج زحل
گنج قارون پیش خودش کمتر از پر ذباب
بر امید ترکش او زودتر بالد خدنگ
بر فراق دشمن او زارتر نالد رباب
دشمنانش را ز غسلین است در دوزخ طعام
دوستانش را ز تسنیم است در جنت شراب
از سراب آبگون کس را نباشد منفعت
زانکه اندر شا ن بدخواهان او آمد سراب
جاه و حشمت نیست الا در همایون درگهش
همچنان لارطب و یابس نیست الا در کتاب
گر چون او یزدان به همت آفریدی دیگری
آمدستی بی نیازی خلق را از اکتساب
ای خداوندی که هستی جعفری و لنگری
داری از جعفر ظفر تا روز محشر فتح باب
چون تویی باید که دارد حیدر کرار غم
چون تویی باید که دارد جعفر طیار باب
پادشاهان نامه و نام تو را بر سر نهند
تا به نام توست شاهی و شرف را انتساب
مرکب تو همچو آب و آتش و خاک است و باد
در نشیب و در فراز و در درنگ و در شتاب
بفکند باد سبک را چون سبک سازی عنان
بشکند کوه گران را چون گران سازی رکاب
چون بپرانی عقاب و باشه و شاهین و باز
هر یکی را در سر  چنگل بود صیدی عجاب
زهره باشد صید باشه تیر باشد صید باز
مهر باشد صید شاهین مه بود صید عقاب
نیزه سندان گذار و تیر خارا خوار تو
هر دو چون تقدیر یزدان است در رفتن صواب
زان یکی روز سیاست سروران را اضطرار
زین دگر روز شجاعت خسروان را اضطراب
هست چوگان تو مانند شهابی تیز ر جم
وان مدور گوی تو مانند جرم آفتاب
کی ربایند از تو شاهان  گوی هنگام نبرد
تا تو داری روز میدان آفتاب اندر شهاب
ای همیشه پیش تدبیر تو شاهان چون عبید
وی همیشه پیش شمشیر تو شیران چون  کلاب
تاکه جود تو به قزوین نیست یک ساکن فقیر
تا که عدل تو به قزوین نیست یک مسکن خراب
با جوال گوهر و صندوق زر بیرون شود
هر که او آید به قزوین با عصا و با جراب
با پدر بودم به هر بقعت مهنا و مصیب
بی پدر گشتم به هر مجلس معزا و مصاب
خسروا بودم در این بقعت غریب و نوسفر
بر غریب و نوسفر ناگاه غران شد غراب
پشت چون پشت یتیم بی پدر در انکسار
چشم چون چشم غریب نوسفر  در انسکاب
بر وفایش بود دعوی از قضا و از قدر
نیست  کس را با قضا و با قدر جنگ و عتاب
جندگیرم من حببباب عمر او پنجا و شش
نیست دیدارش مرا روزی الی یو م  الحساب
گر پسندی پیش تو خدمت کنم همچون پدر
کز پدر فرزند را نیکوتر آید انتساب
من رهی را بی همایون طلعت تو مدتی
دیده اندر چشم خون  گشت و دل اندر بر کباب
گر به خدمت قصد کردم  گفت د ربان بار نیست
ور فرستادم یکی مدحت ندادندم جواب
رنگ رخسارم به زردی بود مانند ذهب
زانکه جز حرمان ندیدم د ر ایاب و در ذهاب
بر امید دیدن تو هر شبی کردم دعا
آن دعا را دوش  کرد ایزد تعالی مستجاب
تا که جان دارم خداوندا بدین عالی بساط
بارم از دریای خاطر هر زمان در خوشاب
دولت پاینده را گویم که اسجد و ا قترب
گر بیابم اختصاصی بر بساط اقتراب
تا بود تاثیر گردون گه صلاح و گه فساد
بدسگالان تو را بادا عقاب بی ثواب
مهرگان آمد خداوندا به شادی بگذران
آفتاب عالمی بر جمله عالم بتاب
شهر گیر و  در گشای و دین پرست و کین ستان
ملک  دار و ملک بخش و کام جوی و کام یاب
اگر نشاط  کند دهر واجب  است و صواب
که کرد خسرو روی زمین نشاط شراب
رخ نشاط برون آمد از نقاب امروز
جو آتشی که مر او را زآب هست نقاب
اگر کسی صفت باده و پیاله کند
پیاله آب فسردست و باده آتش ناب
اگر چه آتش با آب ضد یکدگرند
به دست شاه موافق شدند آتش و آب
معز دین پیمبر مغیث امت او
شه ملوک زمین مالک قلوب و رقاب
شهی که داد خدایش بزرگوار سه چیز
ضمیر روشن و عزم درست و رای صواب
هنر ندارد قیمت مگر به سیرت او
صدف ندارد قیمت مگر به در خوشاب
سزد بقای دل و دولتش که چشم ستم
ز دولت و دل بیدار او شد اندر خواب
اگر زمانه سوالی کند که نصرت چیست
زمانه را ندهد جز به تیغ تیز جواب
فتوح همچو نجوم است و ملک همچو سیهر
ظفر منجم و شمشیر او چو اسطرلاب
شدست تیغ وکف او در جحیم و نعیم
کز آن بلای نهیب است و زین امید ثواب
همی به تیغ اجل وهم او مخالف را
چنان زند که زند جرخ دیو را به شهاب
ایا ستودف صفت خسروی که درگه توست
جهان و خلق جهان را چو قبله و محراب
خراب بود جهان پیش ازین به دست ملوک
کنون به دست تو آباد شد جهان خراب
به فر عدل تو شد جای عندلیب و تذرو
همان زمین که بدی جای جغد و جای غراب
بلند رای تو گوهر همی کند ز حجر
خجسته همت تو زر همی کند زتراب
برین حدیث شها شهر تو دلیل بس است
که از عمارت او یافت ملک رونق و آب
به دولت تو منجم بدو کشیده رقم
به همت تو مهندس برو نهاده طناب
سعادت ابدی کرده خاک او چو عبیر
عنایت فلکی کرده آب او چو گلاب
نوشته دست زمانه برو به خط قضا
حساب دولت و اقبال تا به روز حساب
نکرد هیچکس از جمع خسروان به درنگ
چنین وطن  که همی همتت  کند به شتاب
سحاب عدل تو بارنده شد برو نه عجب
اگر به عدل تو دیوار او رسد به سحاب
بساز شاها مانند این مبارک شهر
هزار شهر و زهر شهرکام خویش بیاب
همیشه تا که همی تابد آفتاب از چرخ
زتخت دولت  شاهی چو آفتاب بتاب
به شش دلیل طرب مجلس تو خرم باد
به نای و بربط و تنبور و طبل و چنگ و رباب
به روزگار تو ده شین بزرگ باد و عزیز
ز قدرت و ز قضای مسبب الاسباب
شکار و شهر نو و شهریاری و شمشیر
شباب و شاب و شاهی و شکر و شعر و شراب
ای زمین را رای تو چون آسمان را آفتاب
عزم تو عزم درست و رای تو رای صواب
شهریار شهرگیری پادشاه ملک بخش
خسرو معجز فتوحی داور مالک رقاب
تا پدید آمد در ایام تو تاریخ فتوح
در کتب مدروس گشت افسانه افراسیاب
دین و دنیا را تو کردستی پناه از اضطرار
ملک و ملت را تو دادستی امان از اضطراب
در تن هر شاه اوردست فرمان تو خم
در دل هر شیر شمشیر تو افکندست تاب
چون هوا بندد نقاب ازگرد عالی موکبت
روزگار از چهره اقبال بگشاید نقاب
هرکجا کوس تو آوازی دهد در شرق و غرب
از ظفر لبیک یابد هم در آن ساعت جواب
مرکب تو همچو آب و آتش است و خاک و باد
در نشیب و در فراز و در درنگ و در شتاب
زو دل حاسد سبک  گردد سر  دشمن گران
چون سبک کردی عنان و چون گران کردی رکاب
عدل تو آب است ازین معنی که مخلوقات را
هرگز از عدل تو نگریزد چو نگزیرد ز آب
چون شود بیدار پیروزی کند تعبیر خویش
هرکه او یک شب خیال عدل تو بیند بخواب
فیلسوفان آفتاب و شیر خوانندت  که هست
طالع تو شیر و صاحب طالع تو آفتاب
کی تواند حاسدی با تو چخیدن خیر خیر
سایه بر  دریای چین چون افکند پر ذباب
غول و دیوست از قیاس  آنکس که باتو سرکشد
تیغ تو چون صاعقه  است و تیر تو همچون  شهاب
ای پسندیده چو نعمت ای ستو ده چون خرد
ای گرانمایه چو دولت ای گرامی چون شباب
ابر نعمت برکسی باردکه توگویی ببار
بدر دولت برکسی تابد که تو گویی بتاب
روز بهروزی  کسی بیند که توگویی ببین
گنج پیروزی  کسی یابد که تو گویی بیاب
ذوالفقار بوتراب اندر عرب گر مدتی
کافران را کشت و پنهان کرد کفر اندر تراب
هم بدان معنی کنون شمشیر گوهردار توست
در عرب و اندر عجم چون ذوالفقار بوتراب
بر تن و جان تو هر مومن دعا گوید همی
وان دعا در دولت تو هست وقتی مستجاب
طبع من بنده به اقبال تو چون دریا شدست
واندرو مدح و ثنای توست چون در خوشاب
هر چه آبادست بر روی زمین ملک تو باد
تا عدو را کالبد زیر زمین گردد خراب
باد دایم در دو دست تو دو چیز دلگشای
در یکی زلف بتان و در یکی جام شراب
ای زلف و عارض تو به هم ابر و آفتاب
با بوی مشک و رنگ بقم ابر و آفتاب
بایسته آفرید و بدیع آفریدگار
هم زلف و عارض تو به  هم ابر و آفتاب
گه گه ز رشک زلف تو و شرم عارضت
باشند جفت حسرت و غم ابر و آفتاب
از غم بود که گاه نهار و گه کسوف
دارند روی خویش دژم ابر و افتاب
در چهره بدایع اگر خصل  بشمرند
در پیش خط و خد تو کم ابر و افتاب
پس چون کنند گاه بدایع برابری
با خط و خد چون تو صنم ابر و آفتاب
در دست تو چو باغ ارم  گشت و شهر عاد
چون شهر عاد و باغ ارم ابرو آفتاب
ساحر شدی مگر که نمایی همی به سحر
از رنگ و نقش عقده و خم ابرو آفتاب
از برف و شنبلید کشیدند در غمت
بر موی و روی خلق رقم ابرو آفتاب
هرچند نادرست به هم برف و شنبلید
آور ه اند هر دو به هم ابر و آفتاب
تو همچو آفتابی و اسب تو همچو ابر
دلها سپرده زیر قدم ابر و آفتاب
چون تو شوی سوار به خدمت همی شوند
اندر رکاب صدر عجم ابر و آفتاب
فرخ مجیر دولت عالی علی که هست
دست و دلش ز جود و کرم ابر و آفتاب
صد ری که پیش همت و احسان او شدند
از جمله عبید و خدم ابر و آفتاب
بخت و قضا روند همی بر مراد او
چون بر مراد موسی و جم ابر و آفتاب
درگاه او حرم شد و هستند در طواف
چون حاجیان به گرد حرم ابر و آفتاب
دارند بر فلک ز یمین و ضمیر او
رادی و روشنی به سلم ابر و آفتاب
با او به گاه بخشش اگر همسری  کنند
بر خویشتن کنند ستم ابر و آفتاب
آرند فوج  فوج به جنگ مخالفانش
از زنگ و ترک خیل و حشم ابر و آفتاب
خشک است و تیره شهر بداندیش او مگر
زان شهر باز شد به عدم ابر و آفتاب
وز بهر تخت تو ز پرند بنفش و زرد
بر آسمان زنند خیم ابر و آفتاب
با عدل او دریغ ندارند ظل و نور
در مرغزارها به غنم ابر و آفتاب
بی عدل او نه سایه دهند و نه روشنی
اندر اجم به شیر اجم ابرو آفتاب
ای زیر امر و نهی تو قومی که از شرف
دارند زیر قدر و همم ابر و آفتاب
هرگز به روزگار تو از سیل و از سموم
ننموده اند رنج و الم ابر و آفتاب
مولع ترند تا که وجود تو دیده اند
بر قطع قحط و منع ظلم ابر و آفتاب
گر دهر بی رضای تو روزی به کس دهد
زان  مکرمت خورند ندم ابر و آفتاب
باریدنی به شرط و شعاعی به  اعتدال
کردند قسم تو ز قسم ابر و آفتاب
اندر ازل به مصلحت روزگار تو
گویی که خورده اند قسم ابر و آفتاب
دارند روز بزم تو و روز رزم تو
بر دست و دیده آتش و نم ابر و آفتاب
چون در زمین معرکه دیدند ز آسمان
در موکب تو کوس و علم ابر و آفتاب
تیغ تو ابر بود و سپر آفتاب بود
کردند جنگیان تو خم ابر و آفتاب
گفتی عذاب صاعقه بار است و خصم سوز
از بلخ تا به کالف زم ابر و آفتاب
در باغ عمر خصم تو جستند مدتی
نه لون یافتند و نه شم ابر و آفتاب
در آب و در نبات به تاثیر فعل خویش
کردند نوش خصم تو سم ابر و آفتاب
ای ملک پروری که نیارند زد همی
بیش سخاو رای تو دم ابر و آفتاب
گر طبع و خاطر تو بدیدی طبایعی
نشناختی به وصف  قدم ابر و آفتاب
در باغها به جود تو در تیر و در بهار
دینارگسترند و درم ابر و آفتاب
وز بهر بخشش تو کند آب و خاک را
بر در وزر دهان و شکم ابر و آفتاب
فرخ دوات و دست تو هست آفتاب و ابر
طرفه است جایگاه و قلم ابر و آفتاب
وین طرفه تر که جان و دلم راگسسته اند
در زیر بار شکر و نعم ابر و آفتاب
بردی به جود تیرگی از طبع من چنانک
از طبع روزگار هرم ابر و آفتاب
سودای مال هم تو بری از دماغ من
جون از مزاج دهر سقم ابر و آفتاب
بارنده شد زبانم و رخشنده خاطرم
گویی مراست در دل و فم  ابر و آفتاب
تا آرزوی مرد کشاورز و گازرست
همواره ازپی تف و نم ابر و آفتاب
تا در خورند تربیت و نفع خلق را
از راه عقل و روی حکم ابر و آفتاب
شخص مبارک تو حکم باد درکرم
راضی شده به حکم حکم ابر و آفتاب
گفته تورا بشیر بشر چرخ و مشتری
خوانده تورا امام ا مم ابر و آفتاب
مجلس گه شراب وکف ساغر تورا
خال آسمان و زهره و عم ابر و آفتاب
زایوان تو شنیده به شادی هزار عید
آوای زیر و ناله بم ابر و آفتاب
ز بسکه ماند دل و چشم من در آتش و آب
گشاده در دل و در چشم من بر آتش و آب
به نیک و بد ز دل و چشم من جدا نشود
چگونه باشد چشم و دل اندر آتش و آب
چرا دو عارض و چشم مرا مرصع  کرد
اگر به طبع نگشته است زرگر آتش و آب
از آن سبس که دلم در جوار خدمت اوست
شدست در دل و چشمم مجاور آتش و آب
اگر بشوید مر زلف را و خشک کند
شود ز زلفش پر مشک و عنبر آتش و آب
برآب و آتش اگر سایه افکند زلفش
شود ز شکلش مانند چنبر آتش و آب
علاحده رخ و سیمای اوست در زلفش
ز مشک دید کسی چون زره در آتش و آب
نویسم ار صفت هجر او به دفتر در
بگیرد از صفتش روی دفتر آتش و آب
دلم ز دلبر چون شاد و خوش بود که بود
نصب چشم و دل من ز دلبر آتش و آب
گر اشک و آهم پیدا شود بگیرد پاک
ز چشم و از دل من هفت  کشور آتش و آب
همیشه از دل و از چشم من به رشک آید
به قعر هاویه و حوض کوثر آتش و آب
بترسم از دم و آهم که سرد و خشک شوند
چو بر خلیل و کلیم پیمبر آتش و آب
اگر ز عشق دگرکس سپر بر آب افکند
من از فراق فکندم سپر بر آتش و آب
ز عشق کار بدان جایگه رسیده مرا
که پیش خواجه روم  کرده بر سر آتش و آب
خدایگانی کز تیغ او در آهن و سنگ
بود همیشه ز هیبت اثر در آتش و آب
اگر سیاست و انعام او ندیدستی
گه فروغ و گه سیل بنگر آتش و آب
ز خلق و خلقش اگر بهره ور شود گردد
هوا و خاک منیر و معطر آتش و آب
هوا و آتش و آب ار به کین او کوشند
شود کثیف هوا و مکدر آتش و آب
هواش جوی و میندیش ویشک پیل بکن
ثناش جوی و بنه روی بستر آتش و آب
از آن  کجا سپر ملکت است خدمت او
بدو سپار دلت را و بسپر آتش و آب
چو خاک تیره و چون باد بی وطن  گردد
شود مقابل اقبال او گر آتش و آب
نعوذ بالله اگر داد و عدل او نبود
بسوزدی به بر ملک یکسر آتش و آب
اگر نه عدلش بودی گرفتی از فتنه
دیار باختر و مرز خاور آتش و آب
اگر نبودی آثار او که دانستی
که راند از دل فولاد جوهر آتش و آب
ایا وزیری کاعدای ملک تو دارند
زکینه در دل و در دیده همبر آتش و آب
ز جسم و طبع تو بردند پایه و مایه
چه بر اثیر و چه بر بحر اخضر آتش و آب
از آن در آب و در آتش حیات و موت بود
کجا ز کلک و کفت شد مصور آتش وآب
حسود و دشمن ملک تو را ببرد و بسوخت
به غرق و حرق از آن شد دلاور آتش و آب
به ناصح تو قضا و قدر زیان نکند
کجا پلنگ و نهنگ و سمندر آتش و آب
کدام شاخ که از مهر و کینت  او پرورد
که شاخ  کینه و مهرت دهد بر آتش و آب
حکایت از دل و از چشم دشمن تو کنند
هماره زان جهد از برق و تندر آتش و آب
به دستش اندر شمشیر ترک تاز ببین
ندیدی ار تو به یک جای همبر آتش و آب
بساختند چو عدلت به داوری برخاست
ز فر عدل تو بی  نصح و داور آتش و آب
کجا که عزم تو و حزم تو بود باشد
معطل انجم و چرخ و مزور آتش و آب
روان و جان و دل و جسم بدسگال تورا
عدیل ذل و هوان است و یاور آتش و آب
گر آب و آتش جوید خلاف و خشم تو را
برد ز خشم و خلاف تو کیفر آ تش و آب
به هیچ حال برون آری ارکنی تدبیر
به عنف و لطف ز سد سکندر آتش و آب
رضا و خشم تو مستور نبو د اندر دل
چگونه ماند هرگز مستر آتش و آب
کفت بر آب و بر آتش  گر افکند مایه
شوند ساخته چون دو برادر آتش و آب
از آنکه تا همه عمر خدمت تو کند
ز بهر خدمت تو شد مصور آتش و آب
عجب نباشد اگر ز آرزوی خدمت تو
زمین شود شنوا و سخنور آتش و آب
به پیش همت تو روز بخشش تو بود
حقیر خاک و هوا و محقر آتش و آب
گر آب و آتش با تو به  کین برون آیند
ز کلک و کف تو گردد مبتر آتش و آب
اگر نبودی انصاف تو رسانیدی
شرار موج حوادث به اختر آتش و آب
اگر ندارد تقدیر خشم و عفو تو کس
شگفت نیست که نبود مقدر آتش و آب
برابری نکند باکف تو هرگز ابر
به طبع باشد هرگز برابر آتش و آب
حذر ز آب و ز آتش کنند در همت
همی کنند ز شهزاده سنجر آتش و آب
نگاه داشتی از آب و آتشش زین پس
نگاه دار کنون زو به صف در آتش و آب
همی بباری بر جان بدسگالان بر
به روز رزم به حنجر ز خنجر آتش و آب
بر آب وآتش تیغ توگر خلاف کند
شود ز هیبت تیغ تو مضطر آتش و آب
چو جوهرست حسام تو کاندرو دایم
عیان ستاره و درست و مضمر آتش و آب
شهاب شکل و فلک صورت و مجره صفت
به رخ  زبرجد و مینا به پیکر آتش و آب
تف  است و نم همه در جان و جسم خصم و حسود
عرض بود تف و نم چون که جوهر آتش و آب
ز آب وگوهر آتش جدا نداند شد
تو جمع دیدی در هیچ  گوهر آتش و آب
همیشه کینه کش و ملک پرورست وکه دید
که کینه کش بود و ملک پرور آتش و آب
ستم بر آتش و آب است و بس شگفت بود
که دادگر بود و عدل گستر آتش و آب
همیشه تا که جهان از عناصر و ارکان
هوا و خاک شناسیم و دیگر آتش و آب
عدوت بر سر خاک است و نیز باد به دست
مطیع خاک و هوا و مسخر آتش و آب
آسمان است آن یا عالم پر تصویرست
نوبهارست آن یا جنت پر نخجیرست
قطب ملک است آن یا دایره گردون است
رکن دین است آن یا معجزه تقدیرست
نقطه قطب زمین را صفتش پرگارست
آیت دین هدی را صورش تصویرست
نیست فرخار و همه صورت او فرخارست
نیست  کشمیر و همه پیکر او کشمیرست
جنتی را که بر آن مرتبه و دیدارست
عالمی را که بدین قاعده و تفسیرست
یافتم پرده سرایی که خداوند مرا
داد شاهی که بلند اختر و کشور گیرست
هرکجا نوبت درگاه معین الملک است
دشمنان را زفزع نوبت گیراگیرست
بر بزرگان جهانش شرف و تقدیم است
گرچه در عصر و زمان بر صفت تاخیرست
فضل الحمد ز تکبیر بسی بیشترست
گرچه در خواندن الحمد پس از تکبیرست
ای خداوند قوی رای مبارک تدبیر
هست تقدیر بدانسان که تورا تدبیرست
تا جهان بوده هر آن خواب که نیکو دیدند
دیدن روی تو اکنون همه را تعبیرست
خلق تو خلق ملک رسم تو رسم بشرست
بخت تو بخت جوان عقل تو عقل پیرست
کوه با حلم تو کمتر ز یکی مثقال است
بحر باجود توکمتر ز یکی قطمیرست
مال هر کس را توفیر بود بی بخشش
نعمت و مال تورا بخشش بی توفیرببت
قلم فرخ تو درکف فرخنده تو
راست گویی به کف مشتری اندر تیرست
در جهان تیر و کمان گر قلم فرخ توست
پشت دشمن چو کمان دارد و خود چون تیرست
دشمن تو به مثل  کودک اندک سال است
دولت دشمن تو مادر اندک شیرست
شعبده کردن و تزویر کسادست امروز
زانکه اقبال تو بی شعبده و تزویرست
اندرین دولت و اقبال که ایزد به تو داد
هرکه تشویش نماید ز در تشویرست
وانکه او با توکنون راه عداوت سپرد
نیست هشیار که دیوانه بی زنجیرست
وانکه در کاستن خصم تو باقی بگذاشت
اندر افزودن اقبال تو بی تقصیرست
صد یک از مرتبه خویش ندیدی تو هنوز
باش کز روز تو وقت سحر و شبگیرست
به دعای تو در اسلام گشادست زبان
هرکه را بر سر کرسی قصص و تذکیرست
دل مطهر شود آن را که تو را گوید مدح
گفتن مدح تو دل را زگنه تطهیرست
به دل و دیده معزی رهی و بنده توست
لاجرم بر شعرای همه عالم میرست
تا ز قانون شمار عجم و گردش سال
دی پس از آذر و خرداد ز پیش تیرست
شادمان باش و طرب  کن به سماع بم و زیر
که بداندیش تو در زاری و غم چون زیرست
ای به عدل تو جهان یافته از جور نجات
دولت و ملک ملک را زبقای تو ثبات
گر بنازند وزیران  کفات از تو سزد
زانکه هم شمس وزیرانی و هم صدر کفات
آن وزیری تو که از بعد رسول قرشی
بر تو زیبد که دهد اهل شریعت صلوات
با تو یک ساعت اگر رای زدی اسکندر
از پی چشمه حیوان نشدی در ظلمات
چون بدیدی به حقیقت خرد و فضل تو را
خوردی از چشمه فضل و خردت آب حیات
هست دایم زده انگشت تو ای صدر روان
هر یکی بیشتر از دجله و جیحون و فرات
سر فرازد امل و تازه شود روی امید
چون تو در دست قلم گیری و در پیش دوات
برکات همه عالم بود اندر قلمت
چون به توقیع کند در کف رادت حرکات
کوکب سعد چو در برج شرف سیر کند
عالمی را بود اندر حرکاتش برکات
عین دیوان ادب را تو چنان داری یاد
که ادیبان به از آن یاد ندارند صفات
صاحب جمهره در عهد تو گر زنده شود
بدل جمهره از شرم تو خواند ادوات
بر تو باید که سخن عرضه کند مرد سخن
که مقادیر سخن را تو شناسی درجات
منم آن بنده که باغ دلم از خدمت توست
تازه و سبز چنانک از دم نوروز نبات
از رضای تو سرافراخته تا روز جزا
در وفای تو دل افروخته تا روز وفات
نیست بر رای تو پوشیده که یک سال مقیم
بوده ام در وطنی خشک و تهی از حسنات
سوی درگاه تو از خانه بدان آمده ام
تاکنم شغل بنین ساخته و شغل بنات
تا گهر آرد دستم چه مرا گویی خذ
تا گهر بارد طبعم چه مرا گویی هات 
غم افلاس همی تیره  کند خاطر من
که دهد جز تو مرا از غم افلاس نجات
به سر تو که به  من بنده مهنا نرسید
صلت تو که به خط پار مرا بود برات
از تو امسال صلت نقد همی دارم چشم
تا کنم در کتب شکر تو عنوان صلات
تا به  شرع اندر تکبیر صلوت است و سلام
باد شکر تو فریضه چو صیام و چو صلوات
همه انبوهی زوار به  درگاه تو باد
همچو انبوهی حجاج به  دشت عرفات
خدای عرش گواه و زمانه آگاه است
که دین عزیز به سلطان دین ملکشاه است
شهی که خاطر پاک و ضمیر روشن او
ز هر هنرکه خدا آفریده آگاه است
اگر به افسر و گاه است فخر هر ملکی
به فر طلعت او فخر افسر و گاه است
ملوک روی سوی درگهش نهادستند
که قبله گاه ملوک خجسته درگاه است
فتوح او به عدد هست اگر حساب کنند
فزون از آن که حروف سخن در افوا هست
ایا شهی که تورا در صفات پادشهی
کمال صد ملک است و جمال صد شاه است
ز خدمت تو شهان را سعادت و شرف است
ز طاعت تو جهان را جلالت و جاه است
زگرد موکب تو روی ماه پرخاک است
ز نعل مرکب تو روی خاک پرماه است
اگر ستاره پرستش کند تورا وقت است
اگر زمانه ستایش کند تو را گاه است
رضا و خشم تو مانند مشتری و زحل
همیشه سعد نکوخواه و نحس بدخواست
به خدمت تو دو تا هست خدمت ملکان
از آنکه با تو دل روزگار یکتا هست
چرا نهد عدوی تو خلاف را سرو بن
که جای او سردارست یا بن چاه است
مخالفان تو با آه و آهنند ندیم
سر و زبان همه زیر آهن وآه است
هر آن عدو که سپاهش گران تر از کوه است
چو پیش تیغ تو آید سبکتر از کاه است
بسا کسا که همی گفت شیر شرزه منم
کنون ز بیم تو بیچاره تر ز روباه است
ز تو جدا نشود دولت تو یکساعت
که با تو دولت تو همنشین و همراه است
دلیل توست بهر جای عصمت یزدان
برین دلیل دلیل اعتصمت بالله است
خجسته باد شب و روز و ماه و هفته تو
همیشه تاکه شب و روز و هفته و ماه است
به دولت اندر عمری دراز باد تو را
که دست بد ز تو و دولت تو کوتاه است
شمار ملک تو صد بار صد زیادت باد
که حد عمر تو پنجاه بار پنجاه است
چه سنت است  که در شهر زینت زمن است
رسول شادی و جشن رسول ذوالمنن است
خجسته موسم عیدست کاندرین موسم
بر آسمان سعادت ز انجم انجمن است
اگرچه تهنیت از دیگران به نثر نکوست
ز من به نظم نکوتر که نظم  کار من است
سزای تهنیت اندر جهان به نظم و به نثر
نظام دین پیمبر مظفر حسن است
قوام ملت یزدان و یادگار قوام
که فخر ملک زمین است و سید زمن است
یکی مبارک سروست باغ دولت را
که صدر ملک و بساط وزارتش چمن است
به فال  گیر و غنیمت شمر شمایل او
که در شمایل او بوی سوسن و سمن است
مثال او ز نوایب امان مظلوم است
حدیث او ز حوادث نجات ممتحن است
وفای او مدد اجتماع  دین و دل است
رضای او سبب اتصال جان و تن است
ز طعن و ضرب فلک دولتش ندارد باک
که عصمت ملک العرش پیش او مجن است
جمال طلعت اوگرچه در نشابورست
حجاب عزت او در حجاز و در یمن است
نسیم حضرت او گرچه در خراسان است
طراز دولت او در طراز و در ختن است
اگر نوشته او بر سپهر عرضه کنند
سپهر محو کند هر چه بر زمین محن است
اگرچه نیست  کنون در میان شغل ملوک
نشسته شاد به حکم و مراد خویشتن است
به روزگار به اندیشه ای به دولت او
تقرب ملک ملک بخش تیغ زن است
سبک شکست به اقبال او سپاه گران
درست  گشت که اقبال او سپه شکنست
چو حشمت  گهر خواجه بزرگ بدوست
به مهر اول دل خرد و بزرگ مرتهن است
همه به طوع خداوند خویش خوانندش
مگر سه شاه  که شاهی بهر سه مقترن است
نگر گمان نبری کاو به جود و حشمت و جاه
ز جنس حاتم و نعمان و سیف ذوالیزن است
که روح هر یک از ایشان به عالم ارواح
ز بهر خدمت او در تاسف بدن است
بلند بختا بیدار دل خداوندا
دو چشم خلق ز بیداری تو دروسن است
ز بس  که در دل تو فطنت است  گوناگون
گمان برم که مگر فطرت تو از فطن است
شده به عدل تو پرورده ملک تاجوران
که ملک کودک و خر دست و عدل تو لبن است
بحار همت و شمشیر احتشام تو را
زآفتاب و مجره سفینه و سفن است
مگرکه بخت تو نیرو دهنده ضعفاست
که در حمایت او صعوه  همچو کرگدن است
مگر فلک صنم خویش  کرد بخت تو را
که پیش او به عبادت خمیده چون شمن است
به خاک پای ستور تو ماه مشتاق است
به آب دست تو بر عاشق است و مفتتن است
ز بهر دوستی هر دو در منازل خویش
به  شکل  گاه چو نعل  است و گاه چون لگن  است
گه وقار چوکوه است حلم تو لیکن
گه نوال دل تو چو بحر موج زن است
منافع همه  گیتی در آفرینش توست
که  کوه و بحر تو را در میان پیرهن است
د لی  که نیست به دام محبت تو شکار
به صیدگاه اجل صیدگیر اهرمن است
معلق است وگرفتار و عاجز و گردان
دل عدوت  ز بس کاندرو فریب و فن است
گهی چو مرغ هوا و گهی چو مرغ به دام
گهی چو مرغ قفس گه چو مرغ بابزن است
کرا خلاف تو افکند برنخیزد نیز
که دستبرد خلاف تو جمله را رسن است
چه زنده ای که مخالف شود تو را یک روز
چه مرده ای که ز صد سال باز در کفن است
به دست لطف نهادست در دل تو خدای
خزینه ای که درو گنج عقل مختزن است
به هیچ حادثه نقصان نگیرد از پی آنک
بر او قضا و قدر پاسبان و موتمن است
چو نیست دست فتن را به روزگار تو راه
چه باک داری اگر روزگار پرفتن است
فرایض و سنن آراسته به  طاعت توست
که طاعت تو طراز فرایض و سنن است
نسیم طاعت تو گر رسد به هند و به  روم
شود خدای پرست آن که عابدالوثن است
مدیحت از صدف و نافه زاد و پنداری
که در و مشک مرا در ضمیر و در دهن است
ز شعر مدح تو هر بیت  گوهری است ثمین
که مشتریش سپهرست ومشتری ثمن است
چنین  گهر نه به دریا به  دست غواص است
چنین  گهر نه به  خشکی به دست کوهکن است
رسید عید بیفروز جام از آن گهری
که نافع همه اعضا و رافع الحزن است
میی  برنگ عقیق یمن  که چون ز قدح
دهد فروغ توگویی ستاره یمن است
سماع توبه شکن خواه وزین گهر بستان
ز دست آنکه خداوند زلف پرشکن است
مهی چون یوسف چاهی که از پی دل خلق
چهی چو سیم سپیدش میانه ذقن است
بتی که چون به رخ و قامتش نگاه کنند
گمان کنند که گلنار بار نارون است
بهار چین کن از روز بزم خانه خویش
وگرچه خانه تو چون بهار برهمن است
همیشه تا که بود جای عندلیب چمن
همیشه تا که زغن را مقام مرزغن است
تو در چمن همه آواز عندلیب شنو
به مرزغن  تن اعدات طعمه زغن است
همیشه تا ز قضا و قدر بهر وطنی
بقای پیر و جوان و فنای مرد و زن است
به هر وطن که تو باشی عزیز باش و شریف
که با تو عز و شرف همنشین و هموطن است
هزار عید بمان  کز پی نشاط تو عید
هزار سال دگر بر امید آمدن است
هفت کشور در خط فرمان سلطان سنجرست
هفت گردون در کف پیمان سلطان سنجر است
جز خداوندی که عالم بنده تقدیر اوست
کیست در عالم  که او سلطان سلطان سنجر است
گرچه گیتی روشنی گیرد ز نور آفتاب
نور او یک ذره از ایمان سلطان سنجرست
ور چه دریا در همه وقتی مثل باشد به جود
جود او یک قطره از احسان سلطان سنجرست
زحمت روزشمار و رحمت دارالقرار
هر دو در میدان و در ایوان سلطان سنجرست
هند و ترکستان و خوارزم و عراق و روم و شام
هرکه  دارد بنده فرمان سلطان سنجرست
گرچه فرسنگی بود بالای میدان ملوک
از حلب تاکاشغر میدان سلطان سنجرست
از لب دریای مغرب تا لب دریای چین
کیست کاو را زهره عصیان سلطان سنجرست
عاریت دارند شاهان ملک را در شرق و غرب
زانکه شرق و غرب گیتی آن سلطان سنجرست
خلق را معلوم گشت از رزم غزنین و عراق
کایت فتح و ظفر در شان سلطان سنجرست
گر بجویی در عراق و بقعه غزنین هنوز
زخم تیغ ونیزه و پیکان سلطان سنجرست
شاه را گر حجت و برهان بباید در هنر
تیغ و بازو حجت و برهان سلطان سنجرست
اندرین ایام تاریخ ظفر باید نبشت
زانکه دوران ظفر دوران سلطان سنجرست
هر دلیری کاو نگرداند ز شیر شرزه روی
روی او بر شیر شادروان سلطان سنجرست
هرکه در دنیا سزای حاجب و دربان شدست
خاک پای حاجب و دربان سلطان سنجرست
در جهان ابری که از بخشش نیاساید همی
دست گوهربار زرافشان سلطان سنجرست
در بلاد هند و زابل همچو روزی خوارگان
خسرو هندوستان بر خوان سلطان سنجرست
در دیار ماورا النهر همچون بندگان
خان ترکستان ستایش خوان سلطان سنجرست
ملک و دیوان را همی هر روز بفزاید نظام
تا نظام الملک در دیوان سلطان سنجرست
هست سلطان سنجر اکنون ازکرم مهمان او
گرچه عالم سر به سر مهمان سلطان سنجرست
تا سواران در خم چوگان بگردانند گوی
گوی دولت در خم چوگان سلطان سنجرست
تا جهان را از عطای ایزدی باشد بقا
در جهانداری بقای جان سلطان سنجرست
اگرچه ناموران را تفاخر از هنرست
تفاخر هنر از شهریار نامورست
جلال دولت عالی جمال ملت حق
که پادشاه جهان است و خسرو بشرست
اگر زمانه بنازد ز عدل او نه شگفت
که عدل او ز حوادث زمانه را سپرست
به گرد رایت او گرد گر ظفر خواهی
که  گرد رایت عالیش آیت ظفرست
همیشه روشنی از رای اوست عالم را
مگر که عالم چشم است ورای او بصر است
خجسته دولت او آفتاب را ماند
که هم به خاور از او نور و هم به باختر است
اگر خرد ز دل آید دلش همه خردست
و گر هنر ز تن آید تنش همه هنرست
نه بی ستایش او بر زبان کس سخن است
نه بی  پرستش او بر میان کس کمر است
از آن بود نظر مشتری خجسته به فال
که بخت فرخ او را به مشتری نظرست
مناز خیره به قومی که پیشتر بودند
به شاه ناز کز ایشان به ملک بیشتر است
پدرش بود به دولت زیاده از دگران
به دین و دا نش و داد او زیاده از پدرست
خدایگانا فتح تو از میان فتوح
به قدر و جاه چو سبع المثانی از سورست
تو آن شهی که هوای تو داد بی ستم است
تو آن شهی  که رضای تو نفع بی ضررست
ز روی عقل جهان چون تن است کان تن را
مراد تو چو سر ورای تو چو چشم سرست
خدای عرش به حکم تو کرد گنج ملوک
اگر چه بیش تو گنج ملوک بی خطرست
مگر مراد تو جزوی است از قضا و قدر
که حل و عقد جهان از قضا و از قدرست
زمانه را دو درست از بدی و از نیکی
حسام و کلک تو قفل و کلید آن دو درست
به شرق و غرب ز احسان وجود تو صفت است
به بر و بحر ز انصاف و عدل تو سمرست
بسا کسا که چو آتش به کینه تو شتافت
کنون دو دیده پر از دود و دل پر از شررست
مگر عداوت تو آتش جگرسوز است
که سال و ماه عدوی تو سوخته جگرست
شریف حضرت تو هست  کعبه شاهان
سریر تو چو مقام و رکاب تو حجرست
به مدح توست سزاوار هر کجا نکت است
به تاج توست سزاوار هرکجا گهرست
مدایح تو همه مدح ما بیفروزد
که طبع ما صدف است و مدیح تو دررست
به جز خدای تعالی هرآنچه هست دگر
همه سراسر زیرست و بخت تو زبرست
تو را ز بخت و جهان را ز عدل تو هر روز
بشارتی دگرست و سعادتی دگرست
همیشه تا که زمانه نتیجه فلک است
همیشه تا که محرم مقدم صفرست
جهان تو گیر و ولایت تو بخش و شاه تو باش
ز دهر مگذر اگرچه که دهر در گذرست
برو به کام دل خو یش هر کجا خواهی
که کردگار تو را یار و بخت راهبرست
فرخ آن شاهی که هر ماهیش فتحی دیگرست
فتح او از یکدگر زیباتر و نیکوترست
در جهانداری فتوح او طراز دولت است
در مسلمانی خطاب او جمال منبرست
تیغ او در عالم از شاهی بساطی گسترید
طول او گر بنگری از باختر تا خاورست
از نبوت بود معجز هرچه پیغمبر بکرد
بی نبوت کار او چون معجز پیغمبرست
چند خوانیم از سمرها نصرت اسکندری
با چنین نصرت چه جای نصرت اسکندرست
ترک حد مشرق است و روم حد مغرب است
هر د و  دارد شهریار و حق به دست حقورست
فتح او در مشرق و مغرب چو روز روشن است
روز را منکر شدن در عقل کاری منکرست
صید کردن دوست دارد دولت پیروز او
لاجرم در دام او هر روز صیدی دیگرست
گر ز صید او نشان باید همی در شرق و غرب
خانه خان صید گاه او و صیدش قیصرست
از بشارتهای فتحش در عرب واندر عجم
رایت اندر رایت است و لشکر اندر لشکرست
زانچه امسال از نبرد او به ترکستان رسید
تاگه محشر به ترکستان نهیب محشرست
تاکه عکس خنجرش درکشور توران فتاد
د شمنان دولتش را خنجر اندر حنجرست
موی در تنشان ز ترس تیر او چون خنجرست
مغز در سرشان ز بیم تیغ او چون نشترست
بیشه توران پر از شیران آهن پوش اوست
قد هر شیری به آن ماند کز آهن عرعرست
رنگ خون دشمنان بر پیکر شمشیرشان
راست گویی چون شقایق رسته بر نیلوفرست
از شرار تیغ ایشان بر زمین دشمنان
آب چون خون روان و خاک چون خاکسترست
 در  دل و در دست و  در شمشر ایشان قوتی است
از جهانداری که  داد او جهان را داورست
تا سر تیغش همی جوید صلاح ملک و دین
سر دهد بر باد هر کاو را فسادی در سر است
طلعت سلطان ز نعمتهای یزدان نعمتی است
واندرین گفتار هر دیندار با من یاورست
هر که شکر نعمت یزدان  گزارد مومن است
وانکه اندر نعمتش کفران نماید کافرست
دشمن از تیغ ملکشاهی حذرکرد و برفت
زانکه تیغش صاعقه  است  و دشمنش دیو اختر است
خصم مسکین پیش خسرو کی تواند ایستاد
پشه  کی جولان کند جایی  که باد صرصر است
هست شیر فربه اندر دام و بند شهریار
کی  گراید پیش صیدی کو چو میش لاغرست
از شکار بچه  ی گنجشک کی یاد آورد
همت بازی که د راجش به چنگال اندر است
فتح شش  کشور به دولت شاه را حاصل شده است
سال مستقبل امید فتح هفتم  کشور است
نصرت او هر زمان بیش است و خصم او کم است
تا حسامش خصم فرسای است و نصرت پرورست
هم به فر و هم به هیبت هم به  ارج  و هم به جاه
منظرش چون پیکرش زیباتر از هر منظر است
هم به دین و هم به دانش هم به فتح و هم به عدل
مخبرش چون بنگری نیکوتر از هر مخبر است
خسروا شاها نهایت نیست آثار تو را
کاندر آثار تو دریای سخن بی معبر است
هست نام و نامه تو افسر و تاج ملوک
تا تورا از دولت و اقبال تاج و افسرست
در دو چشم فتح  گرد رزم تو چون توتیا است
در دماغ ملک بوی بزم تو چون عنبرست
گر خرامی سوی بزم و گر شتابی سوی رزم
مر تو را در ساغر و تیغ از دو گونه لب تر است
جانگزای است آن یکی گوهر که اندر تیغ توست
جان فزای است این دگر گوهر که اندر ساغرست
تازه بار از مدح و فتحت دفتر و د یوان و درج
تا که مدح و فتح را دیوان و درج و دفتر است
خاک و باد و آب و آذر زیر فرمان تو باد
تا که طبع ما ز خاک و باد و آب و آذر است
عدل تو غایب مباد از خلق عالم زان کجا
خلق را عدل تو چون جان و جوانی درخور است
ایام و رد و موسم عید پیمبرست
گیتی ز بوی هر دو سراسر معطرست
گلزارها به آمدن آن مزین است
محراب ها به آمدن این منور ست
آن مونس و حریف می و نقل مجلس است
وین همره خطیب و مصلی و منبرست
آن با عقیق و بسد و یاقوت وکهرباست
وین با گلاب و غالیه و عود و عنبرست
در بزم آب انگور آن را مسلم است
در شرع خون قربان این را میسرست
هرجند خرمند ز هر دو جهانیان
مقصود هر دو خرمی شاه سنجرست
شاه و خدایگان همه خسروان شرق
آن خسروی که ناصر دین پیمبر است
او تاج ملت و عضد دولت است از آنک
بر دشمنان ملت و دولت مظفرست
از عدل و از سخاوت او بهره یاب شد
چندانکه بر بسیط زمین شهر و کشور است
ملک جهان رسید ز جد و پدر به او
زین روی همچو جد و پدر ملک پرورست
هم در جهان ز جد و پدر هست یادگار
هم در صلاح ملک سهیم برادرست
گر آفتاب نور همی گسترد به روز
دیدار او به روز و به شب نورگسترست
لشکر بود میانه صف پشت سروران
او از هنر میانه صف پشت لشکرست
هرگز زگرد لشکر او روی برمتاب
کان توتیای دیده گردون و اختر است
اسبی که هست خسرو عالم برو سوار
گویی  که باد زیر سلیمان مسخر است
خسرو براو نشسته به ناورد تاختن
دریای اخضرست که بر چرخ اخضرست
تیغی که برکشد ملک شرق از نیام
گویی  که صاعقه است نه شمشیر و خنجرست
اندر نیام خویش کبودست چون سپهر
و اندر میان معرکه مریخ پیکر است
تیری که مرغ وار بپرد ز شست شاه
شاهین نصرت است و مخالف کبوترست
در کارزار طعمه او نقطه دل است
در صید آشیانه او دیده سرست
رفتار او صواب بود هرکجا رود
کاورا قضا همیشه ره آموز و رهبرست
ای خسروی  که  گفتن نام تو در مدیح
چون در نمازگفتن الله اکبرست
گویی ز بهر نصرت اسلام و قهر کفر
تو حیدری و تیغ تو شمشیر حیدرست
واندر زمانه قصه و اخبار فتح تو
معروف تر ز قصه و اخبار خیبرست
همواره دوستان تو را چهره چون  گل است
پیوسته دشمنان تو را روی چون زرست
بر چهره آن جماعت و بر روی این  گروه
گوی رضا و خشم تو گلکار و زرگرست
هرچند در بلاد خراسان مقام توست
سهم تو در ولایت فغفور و قیصرست
پرنقش آزر است ز گل باغ و بوستان
در موسمی که جشن براهیم آزر است
ایوان تو به بزم بهاری منقش است
میدان تو به رزم سپهری مصور ست
عیشی خوش است با گل و با عید خلق را
می  نوش  کن  که می به چنین وقت خوشتر است
از چنبر وفای تو بیرون مباد بخت
تا آسمان آینه گون همچو چنبر است
زیر نگین و زیر رکاب تو باد ملک
تا خاک زیر آب و هوا زیر آذر است
چون روز عید باد همه روزگار تو
که ایام دشمنان تو چون روز محشر است
ایام نشاط است که عید است و بهار است
گیتی همه پربوی  گل و رنگ و نگار است
در هر وطنی خرمی از موکب عیدست
در هر چمنی تازگی از باد بهارست
تا باد بهاری به سوی باغ گذر کرد
بر شاخ درختان  گل و نسرین که به  بار است
بر طرف چمن شاخ درختان ز شکوفه
مانند بت سیمبر مشک عذارست
گشته است بنفشه چو یکی عاشق مهجور
کز هجر سرافکنده و از عشق نزار است
نرگس قدح باده نهادست به  کف بر
زان است که در دیده او خواب و خمارست
بر سبزه و لاله به لب جوی و سر کوه
از مرغ جغانه است و ز نخجیر قطار است
گرد آمدن مرغ و به هم رفتن نخجیر
از بهرشکار ملک شیر شکار ست
سنجر که به خنجر دل بدخواه بسوزد
زیرا که تف خنجر او صاعقه بار است
آن شاه جهانگیر که از تاختن او
بر قیصر و فغفور جهان همچو حصار است
از موکب او تا به در هند نهیب است
و ز لشکر او تا به حد روم غبار است
بر اسب  گه رزم همه مردی و زورست
بر تخت گه بار همه حلم و وقارست
بحری است  گهربخش  که بر تخت نشسته است
شیری است عدو سوز که بر اسب سوار است
در خدمت او شخص ادب راست مزاج است
در مد حت او زر سخن پاک عیار است
تاجند تبارش ز شرف بر سر شاهان
او از هنر و روزبهی تاج تبارست
تا کرد عیان دولت او صورت دولت
 چرخ آینه گون است و قضا آینه دارست
همواره بود تعبیه دولت او راست
کان تعبیه را قاعده تا روز شمارست
ای شاه ز تو تخت همی شکرگزارد
هرچند کزو هر ملکی شکرگزارست
بر نام تو از تاجوران خطبه و سکه است
هرجا که در اسلام بلادست و دیارست
هر خیل ز ترکان تو چون سیل جبال است
هر فوج ز گردان تو چون موج بحارست
از روضه عدل تو در آفاق نسیم است
وز آتش خشم تو در اقطار شرارست
ماننده آب است حسام تو ولیکن
این است که از خون اعادیش بخارست
ز اندیشه روزی ننهد بار به دل بر
هر بنده که او را سوی درگاه تو بارست
آن کس که برفت از در تو بیهده روزی
تا از در تو دور شدست از دردارست
ای ناصر دین نبی و یار شریعت
ایزد به همه کار تو را ناصر و یار است
اجرام فلک را به هوای تو مسیر است
زیرا که فلک را به مدار تو مدارست
با حد وکنار است همه چیز به  گیتی
فیروزی و اقبال تو بی حد و کنارست
تا نصرت و یمن است تو را سوی یمین است
تا راحت و یسر است تو را سوی یسار است
دمساز موالیت می و ناله زیرست
همراه معادیت غم و ناله زار است
عید آمد و بگذشت همه روز به شادی
وقت طرب و خرمی و جام عقار است
تا یازده مه اهل طرب را به سعادت
در مجلس تو با می و مطرب سر و کارست
اقرار دهد هر که حریف است در این کار
کز مجلس عا لیت بر این جمله قرار است
تا روز رونده است و شب اندر پی روزست
تا خار خلنده است وگل اندر بی خارست
از دولت تو جان ولی تازه چو گل باد
کز هیبت تو روز عدو چون شب تارست
خوش باد همه روز تو چون عید و چو نوروز
کز فر تو هر روز  گل بزم به بارست
عید ا ضحی رسم و آیین خلیل آزرست
عیدفطر اندر شریعت سنت پیغمبرست
هر دو عید ملت است و زینت است اسلام را
عید دولت طلعت میمون سلطان سنجرست
عید ملت خلق را باشد به  سال اندر دو روز
طلعت او خلق را هر روز عیدی د یگرست
آن جهانگیری  که آرام جهان از تیغ اوست
وان جهانداری که داد او جهان را  داورست
آن  که شاهان را به ایرانشهر سر بر نام اوست
وان که خاقان را به توران نامه او بر سرست
شاه والا همت است و شاه نیکو سیرت است
شاه عالی رتبت است و شاه پبروز اخترست
گوهر سلطان ملک تاج سر شاهنشه است
دولت او گوهر تاج است و تاج گوهرست
حشمت اسلاف او از نام او تا آدم است
دولت ا عقاب او از فر او تا محشرست
در جهان یا زیر  دست اوست یا از دست اوست
هرکه در شاهی سزای ملک و تاج و افسرست
خطبه را هست از خطاب نام او عز و شرف
هرکجا  در مشرق و مغرب خطیب و منبرست
آنچه بگرفت از جهان و از پدر میراث  یافت
هر  دو حقی واجب است و حق به دست حقورست
خسروی را نیست د رخور هر که عهدش بشکند
وانکه در عهدش بماند خسروی را درخورست
او به ایران است و عزمش بر در انطاکیه
او به مروست و نهیبش بر درکالنجرست
از شمار لشکر او وهم مردم عاجزست
وهم مردم کی بود چندانکه او را لشکرست
گر شگفتیهای رزم او سراسر بشمری
بیش باشد زان سگفتیها که در هر دفترست
قصه اسکندر از دفتر چرا خوانی همی
با فتوح او چه جای قصه اسکندرست
آسمان آراسته است از رایت مه پیکرش
از سم اسبان او روی زمین مه پیکرست
هست مهر وکین او چون نوش و زهر از بهرآنک
کینه او جانگزای و مهر او جان پرورست
هیچ کس را در جهان از آب و آذر چاره نیست
زانکه تیغ او به رنگ آب و فعل آذرست
چون ببالاید به  خون بدسگالان تیغ او
ارغوان و لاله  گویی رسته  از نیلوفرست
ابر نیسان را سر اندر چنبر فرمان اوست
در هوا قوس قزح  از بهر آن چون چنبر است
گر به  دریا در سکون  کشتی از لنگر بود
این جهان دریا و او کشتی و عدلش لنگر است
ای خداوندی  که عالی رایت رای تو را
خسرو سیارگان چون بندگان خدمتگرست
از دل و جان هر که پنهان نیست در فرمان تو
آشکارا از بن دندان تو را فرمانبرست
هر کجا سازی مقام آنجا بود شادی مقیم
چون به شادی ایدری اسباب شادی ایدرست
باده باید خواست از دست بتان آزری
اندرین موسم  که آیین خلیل آزر است
خاصه در فصلی که بر اطراف جوی از باد سرد
پاره پاره  سیم و پولاد و بلور ومرمر است
در میان خانه ها ازگوهر مجلس فروز
توده توده بسد و یاقوت و لعل احمرست
گوهری کاورا برادر ماه و خواهر مشتری است
گوهری کاورا پدر سنگ است و آهن مادرست
از فروغش خانه همچون بوستان خرم است
قد او در بوستان مانند زرین عرعرست
گرچه  رخشان  است بیش  رای او همچون رهی  است
ورچه سوزان است پیش چشم او خاکستر است
تا که جای تیر و خنجر هست رزم جنگیان
تاکه بزم باده خواران جای جام و ساغرست
تا قیامت فخر جام و ساغر از دست تو باد
همچنان  کز بازوی تو فخر تیر و خنجرست
باد عدلت  کار ساز و یاور خلق جهان
کایزدت در هر مقامی کارساز و یاورست
عهد تو خوش باد و خرم  کز مدار آسمان
روزت از روز و شب از شب خوشتر و خرمترست
رای ملک آرای خاتون آفتاب دیگرست
بر زمین از آفتاب آسمان روشنترست
کرد روشن عالمی از رای ملک آرای خویش
آن خداوندی که سلطان جهان را مادرست
هست فارغ دل ز احوال خراسان و عراق
تا محمد د ر عراق و در خراسان سنجر ست
از پدر گیتی به فرزندان او میراث ماند
خصم او رفت از میان و حق به دست حقورست
گرچه  سلطان و ملک را هست لشکر بیشمار
هر دو خسرو را دعای او فزون از لشکر است
تاکه عهد و بیعت هر دو بدو هست استوار
هر دو را شادی ز عهد و بیعت یکدیگرست
هر دو را نور وفاداری و نیکی در دل است
هر دو را تاج جهانداری و شاهی بر سرست
عیش هر دو خرم است و وصل هر دو فرخ است
عهد هر دو محکم  است و عقد هر دو درخور است
ای سرافرازی که زیر آسمان چنبری
پشت خاتونان به  خدمت پیش تو چون چنبر است
مصلحت  برج  است و عقل تو در آن چون  کوکب است
مملکت  درج  است و عدل  تو در آن چون  گوهرست
از عجایب هست در ایام فرزندان تو
هرچه در افسانه کیخسرو و اسکندر است
درکف تایید و نصرت رای تو جون رایت است
بر سر اقبال و دولت نام تو چون افسر است
خاک درگاه تو چشم فتح را چون توتیاست
گرد اسبان تو مغز ملک را چون عنبر است
در مقام توست عز و نصرت اسلام و دین
هر مسلمان کاو بقای تو نخواهد کافرست
تا چهارم کشور از خعرات تو ه معمور شد
اختیار جمله عالم چهارم کشور است
آنچه در مرو و نشابور از عمارت کرده ای
بر زبان خلق شیر و شرح آن تا محشر است
ازطرب روی نکوخواهانت چون لاله است وگل
وز شکنجه روی بدخواها نت چون نیلوفر ست
جاه و زهد تو بیاراید همی دنیا و دین
زهد تو دین پرور و جاه تو دنیا پرورست
هست عمر دوستانت همچو شاخ بارور
باز عمر دشمنانت همچو تخم بی بر ست
خرمی  کن تا هزاران سال در ایام عید
زانکه عید اندر شریعت سنت پیغمبر ست
شاد باش از اختر سلطان و از بخت بلند
کاین یکی فرخنده بخت و آن یکی نیک اخترست
این چه شادی است  که زو در همه عالم خبرست
وین چه شکرست  که زو در همه عالم اثرست
این چه بادست که او را ز نعیم است نسیم
وین چه ابرست  که او را ز سعادت مطرست
وین چه سورست که پنداری جشنی است بزرگ
وین چه جشن است  که پنداری عید دگرست
جشن ایام بود رسم جم و افریدون
جشن اسلام بقای ملک دادگرست
سخت شادند بدین جشن همه ناموران
شرف الدین ز همه ناموران شاد ترست
قبله دولت بوطاهر سعدبن علی
که دل طاهر او قبله عقل و هنرست
آن که در دولت و ملت به بزرگی مثل است
وان  که در مشرق و مغرب ز کریمی سمرست
علم با منفعتش  گویی  کان علم علی است
عدل بی غایت او گویی عدل عمرست
ذات او راست صفات ملکی و بشری
که به سیرت ملک است او و به صورت بشرست
روشنی  گیرد از اندیشه او چشم خرد
زانکه اندیشه او چشم خرد را بصرست
منظر دولت او را ز مجره است شرف
آتش همت او را ز ثریا شررست
درگهش کعبه فضل است و کفش زمزم جود
قدمش رکن و مقام است و رکابش حجرست
قلمش هست چو تیری سر پیکان بدو شاخ
وان دو شاخش ز روانی چو قضا و قدرست
تیر هرگز نشنیدم که  کند فعل سپر
تیر او خلق جهان را ز بلاها سپرست
آنچه او بخشد در درج معالی است درر
وانچه او داند در درج معانی غررست
لاجرم سال و مه از دانش و از بخشش او
درج و درج فضلا پر غرر و پر دررست
ای همامی که به  خورشید همی مانی راست
که تو در خاوری و نور تو در باخترست
از پی زینت اسبان و غلامان تو را
بر فلک صورت جوزا چو لگام و کمرست
ملک باغ است و قضا ابر و امل باد صبا
بخت عالی شجر و رسم تو بار شجرست
مهتری چون دل و انصاف تو چون نور  دل است
سروری چون سر و اقبال تو چون چشم سرست
بهر احباب تو از دهر قبول است و خطر
به رخ اعدای تو از چرخ نهیب و خطرست
هر شبی را سحری هست به نزدیکی روز
شب اعدای تورا روز قیامت سحرست
گر ستودست فتوح و ظفر اندر همه جای
را ی و تدبیر تو قانون فتوح و ظفرست
آن  کجا  در سفری جاه تو باشد به  حضر
وان کجا در حضری نام تو اندر سفرست
با چنین جاه و چنین نام که در ملک تو راست
حضر تو سفرست و سفر تو حضرست
روح را از مدد و مکرمت توست بقا
همچنان  کز مدد روح بقای صورست
کردگار از سیر خوب تو بنمود به  خلق
هر بشارت که ز آمرزش او در سورست
تا بود سوره الفاتحه عنوان سور
سیرت خوب تو عنوان کتاب سیرست
گر پسر نیست تو را نام نکو هست تو را
مرد را نام نکو به ز هزاران پسر است
دستگیر ضعفا باش به افضال وکرم
که تو را بر ضعفا رحمت و مهر پدر است
خاصه اکنون که شه شرق به  کار ضعفا
نظری  کرد و بدان است  که جای نظر است
سبب و موجب آن عارضه چون برشمریم
خارج از خاطر و اوهام ستار شمرست
ملک  العرش پس از قدرت رحمت بنمود
قدرت و رحمت او خلق جهان را عبرست
تا شد از عافیت شاه خراسان چو بهشت
بر دل دشمن بدگوی جهان جون سقر است
همچو اصحاب سقر جفت زحیرست و زفیر
هرکه بر گفتن بیهوده گشاده زفر است
ناسپاسی  که بدین شکر دلش خرم نیست
جگرش خسته شود گرچه همه تن جگر است
ای جوادی که  گه جود نثار تو شود
هرچه بر چرخ ستاره است و به دریا گهر است
مطیعان را اگرست و مگر اندر سخنان
سخنان تو همه بی اگر و بی مگرست
به  تو دارند همی چشم همه خلق جهان
که به چشم تو همه مال جهان بی خطرست
نتوان گفت به  مقدار سخای تو سخن
که سخای تو تمام است و سخن مختصرست
از من امسال غبارست مگر بر دل تو
که ز مرسوم من امسال دلت بی خبر است
شکرست از نی و شکرست مرا از قدت
قیمت و لذت این شکر فزون از شکرست
تاکه تاریخ شب و روز و مه و هفته و سال
از مدار فلک و رفتن شمس و قمرست
باد قدر تو فزون از فلک و شمس و قمر
زانکه زیرست همه عالم و قدرت زبرست
راهبر باش به اقبال خردمندان را
که جهاندار به توفیق تو را راهبرست
دفتر ناموری کن ز هنر نامه خویش
که هنر نامه تو مایه هر نامورست
تو بمان ساکن اگرچند فلک گردان است
وز جهان مگذر اگرچند جهان درگذرست
زلف و چشم دلبر من لاعب است و ساحرست
لعب  زلف و سحر چشم او بدیع و نادرست
ده یکی از لعب زلفش مایه ده لاعب است
صد یکی از سحر چشمش توشه صد ساحرست
چشم او بی خواب خواب آلوده باشد روز و شب
چشم من زان زلف خواب آلود او شب ساهرست
ماه روشن را شب تاریک بنماید به  خلق
وان شب زلفش همه رخسار او را ساترست
تا که پنها ن است ماه اندر شب تاریک او
راز من در عشق او چون روز روشن ظاهرست
بر پرند او طرازی کایزد از عنبرکشید
قدر آن بیش از طراز جامه های فاخرست
خلق روح افزای او عنوان لطف خالق است
فطرت زیبای او عنوان صنع قاهرست
در  دل من شادی و شور از شراب شوق اوست
زانکه شهرآرا و شیرین و شگرف و شاطرست
در بهای بوسه ای  دل خواهد و جان بر سری
گر تجارت پیشه دارد بی محابا تاجرست
عاشق اوگاه چون یعقوب از غم شیفته است
گاه چون ایوب در رنج و بلاها صابرست
مشهد عشاق  گیتی در خراسان کوی اوست
مقصد زوار درگاه اجل بوطاهرست
ملک شاهان را وجیه و دین یزدان را شرف
زین دولت زانکه نفس او شریف و طاهرست
نامور سیدعلی صدری که بر چرخ بلند
نجم سعد از طالع او تا قیامت زاهرست
نور خورشید شما گر باهرست اجرام را
نور رایش نور خورشید سما را باهرست
بر نگین ملک مهر از نقش توقیعات اوست
مهر او  دارد هر آن کاندر کفایت ماهرست
دوستان را ناصر ا ست اندر محبت مهر او
کین او اندر عداوت دشمنان را قاهرست
نام او سعد است و هر سعدی  که بر افلاک هست
اندرین دولت به عمر و روزگارش ناظرست
سعد ناظر شد به عمر و روزگارش لاجرم
باغ عمرش سبز و روی روزگارش ناضرست
اصل  مجدش  ثابت  است  و قطب جاهش ساکن  است
نجم فضلش زاهرست و بحر جودش زاخرست
بر سپهر عقل رای او شهاب ثاقب است
در هوای جود دست او سحاب فاطرست
آخر هر مدحت او محنتی را اول است
اول هر الفت او آفتی را آخرست
صادق  ع  و باقر ع  خرد را با هدی کردند ضم
از خرد چون صادق  است و از هدی چون باقرست
تا جهان باشد بود معمور بیت ملک و دین
زانکه بیت ملک و دین را دولت او عامرست
هست  گوش چرخ بر آواز کلکش روز و شب
راست گویی چرخ مامورست وکلکش آمرست
حلم او بر خشم اگر غالب بود نشگفت از آنک
خاک چون آتش برافروزد بر آتش قادرست
حاجتش ناید که غیری نشر فضل او کند
زانکه دایم همت او فضل او را ناشرست
ثامن است و تاسع است افلاک را کرسی و عرش
همت او از بلندی آن عدد را عاشرست
فتح تیرست آن کجا ترکان او را ترکش است
ماه نعل است آن کجا اسبان او را حافرست
هر سخن کز گفته او مستمع را هست یاد
آن سخن همچون مثل بر هر زبانی سایرست
هست درویشی و بدبختی دو آفت خلق را
ایمن است از هر دو آفت هرکه او را زایر است
ای نکو کاری که خالی نیست از انعام تو
هرکجا د ر هفت کشور واردست و صادرست
تا عقاب قدر تو بر آسمان طایر شدست
مخلب و منقار او بر چشم نسر طایرست
نیست در دنیا و عقبی حاسدت را آبرو
هم به دنیا خاین است و هم به عقبی خاسرست
از قبول تو امید استمالت یافته است
هر دلی  کش روزگار نامساعد زاجرست
وان که او از جور جایر بود ترسان پیش ازین
در پناه عدل تو ایمن ز جور جایرست
شکر نعمت های تو جزوی است از اسلام و دین
هر که او منکر شود اسلام و دین را کافر است
مدح گوی تو سزد گر یابد از یزدان ثواب
زانکه در مدح تو نعمتهای او را ذاکرست
شعر شاعر در بلندی برتر از شعری شدست
تا ثنای تو به شعر اندر شعار شاعرست
شاعر دولت معزی زیر بار شکر توست
گر ز درگه غایب  است و گر به حضرت حاضر است
آب از آتش برکشد چون آفرین گوید تو را
زانکه در شعر آب لفظ است او و آتش خاطر است
عالمی گردد معطر چون تو را گوید مدیح
زانکه از عطر مدیحت خاطر او عاطر است
حق آن معنی که مدح توست نتواند گذاشت
لفظ از آن معنی  که بر دل بگذراند قاصر است
تا چمن هر سال از آواز مرغان بهار
بر مثال مجلسی پر رود ساز و زامر است
با نسیم روضه رضوان نصیب متقی است
تا سموم آتش دوزخ نصیب  کافر است
دستگیر و ناصر آزادگان بادی مدام
کایزدت در هر مقامی دستگیر و ناصرست
از سعادت باشیا راضی و شاکر همچنانک
رای اعلی از تو راضی رای عالی شاکر است
باد وافر نعمت تو باد کامل جاه تو
تا که بحر کامل از ارکان بحر وافر است
رزق تو داده تمام از رحمت و از مغفرت
آن خداوندی که رزاق و رحیم و غافر است
جشن عید اندر شریعت سنت پیغمبرست
قدر او از قدر دیگر جشنها افزونترست
هست این جشن جهان افروز در سالی دو بار
ملک را فر ملک هر روز جشنی دیگرست
عدت مستظهر و فخر ملوک روزگار
بازوی دولت که تاج ملت پیغمبرست
سایه یزدان و خورشید همه سلجوقیان
ناصر دین خسرو مشرق که نامش سنجرست
شهریاری کز خطاب و نام او نازد همی
هرکجا درکشور ایران خطیب و منبرست
در سرای پادشاهی بر سریر خسروی
چون ملک سلطان و چون الب ارسلان نیک اخترست
گوهر سلجوق را زین و جمال از فر اوست
همچنان چون عقد را زین و جمال از گوهر است
در بقای او جهان را رامش و آرامش است
همچو تن را جان بقای او جهان را درخور است
رای ملک افروز او را ماه تابان خادم است
دولت پیروز او را چرخ  گردون چاکر است
آن درختی  کایزد اندر باغ اقبالش نشاند
بیخ و شاخ آن درخت از باختر تا خاورست
اندر آن وقتی که حاضر باشی اندر حضرتش
منظرش چون بنگری زیباتر از هر منظر است
و اندر آن وقتی که غایب باشی از درگاه او
مخبرش چون بشنوی مخبرتر از هر مخبرست
همچنان کاندر چهارم آسمان است آفتاب
طلعت میمون او اندر چهارم کشور است
گر به باغ اندر بیفزاید ز عرعر خرمی
رایت او باغ نصرت را به جای عرعرست
ور سر شاهان بیفزاید به افسر روز بار
نامه او بر سر شاهان به جای افسرست
زانکه اندر خنجر او هست ز هر جانگزای
جان گزاید دشمنان را تا به دستش خنجرست
زانکه اندر ساغر او هست نوش جانفزای
جان فزاید دوستان را تا به دستش ساغرست
باید اندرخدمتش پشت بزرگان چنبری
پشت گردون زین قبل درخدمتش چون چنبرست
یادکرد او بزرگان را ثبات دولت است
آفرین او حکیمان را طراز دفترست
کوه بینی زیر دریا هرکجا باشد سوار
زانکه او دریا دل است و اسب او که  پیکرست
آب بینی جفت آذر چون زند د ر رزم تیغ
زانکه تیغ او به رنگ آب و جفت آذرست
اندر آن صحرا که او با دشمنان  کرده است حرب
تا گه محشر در آن صحرا نهیب محشرست
بر امید پادشاهی هر کسی دستی بزد
منت ایزد را که اکنون حق به دست حقورست
برد کیفر هر که از پیمانش بیرون برد سر
آنچه پیش آمد قدر خان را نشان  کیفرست
بر خلاف دولت او سر  دهد ناگه به  باد
هرکه را از کینه و پرخاش بادی در سرست
خانه اقبال او دارد ز پیروزی دری
بدسگال ملک او چون حلقه بیرون از در است
پیش او خصمان همه اعجاز نخل اند از قیاس
حمله او از پس خصمان چو باد صرصرست
گه به سوی رایت رای است فرخ رای او
گه زبهر غزو قصد او به قصر قیصرست
گر بفرماید بگیرد ملک هند و ملک روم
صاحب الجیش  آن که او را پهلوان لشکرست
تا نه بس مدت حصار غور بگشاید به  زور
گر حصار سومنات و قلعه کالنجرست
رخنه  گرداند به  اقبال ملک حصن عدو
گر چوکوه بیستون و باره اسکندرست
هست  کار ناصرالدین نصرت و فتح و ظفر
تا وزیرش مهربان و عا دل و دین پرورست
با ملک  سلطان قوام الدین به جنت هست شاد
با ملک سنجر نظام الدین به شادی ایدرست
هست خدمتگر در آن  گیتی پدر پیش پدر
واندرین گیتی پسر پیش پسر خدمتگرست
ای  خداوند ی که بزم توست فردوس برین
واندرو ساقی چو حورالعین و می چون کوثرست
می ستان هر لحظه از دست نگار آزری
د ر چنین جشنی  که آیین خلیل آزرست
عشرتت اندر زیادت باد اندر روز عید
زانکه طبعت عشرت افزای است و شادی گسترست
باد زیر سایه عدلت جهان بی داوری
زانکه عدل تو همه خلق جهان را داورست
آن روی نه روی است گل سرخ به بارست
وان زلف نه زلف است شب غالیه بارست
آن جعد نه جعدست همه حلقه و بندست
وان چشم نه چشم است همه خواب و خمار است
شاید که من از دست بتم باده کنم نوش
زیرا که بتم نوش لب و باده گسار است
مشکین خط او بر دل من فتنه فزای است
نوشین لب او بر لب من بوسه شمار است
روزی  که نبینمش بهارم چو خزان است
چون باز بینمش خزانم چو بهار است
ای من رهی آن  ماه  که چه مست و چه هشیار
اندر بر عاشق ز در بوس و کنار است
اندر طلب وصلش بی صبر و قرارم
تاکی ز چنان روی مرا صبر و قرار است
دلسوز من است آن بت و جانسوز مخالف
شمشیر شه شیر دل شیر شکار است
سلطان بلند اختر ابوالفتح ملکشاه
شاهی که مبارزفکن و تیغ گذار است
صد بار بهر دم زدنی در شب و در روز
سعد فلک و رحمت یزدانش نثارست
از هیبت او در دل بدخواه نهیب است
وز لشکر او بر سر بدخواه غبارست
نامی  که نه از طاعت او جویی ننگ است
فخری که نه از خدمت او گویی عار است
او را به هنر چون جم و کاووس نخوانم
کاندر سپهش چون جم و کاووس هزار است
ای شاه  کسی کز خط عهد تو برون شد
پنداشت که بر مرکب اقبال سوار است
اندیشه خطا کرد و کنو ن همچو اسیران
سرگشته و دل سوخته در کنج حصار است
هر کس  که به فرمان تو رام است و مسخر
از دولت و اقبال تو کارش چو نگار است
وان کس  که سر از حکم و رضای تو کشیده است
از بیم تو آسیمه سر و بیهده کار است
عزست ز نام تو چه دنیا و چه دین را
عز تو بماناد که بدخواه تو خوارست
ماه علمت پیشرو ماه فلک باد
زیراکه فلک را به مراد تو مدارست
تو ناصر دین بادی و یارت همه عالم
کایزد به همه وقت تورا ناصر و یارست
سنگین دلی که بر دل احرار قادرست
در حسن و در جمال بدیع است و نادرست
در موکب نبرد سواری دلاورست
در مجلس شراب نگاری معاشرست
حلقه شدست بر دو بناگوش او دو زلف
گویی که بر دو زهره دو هاروت ساحرست
تا بر سمن ز سنبل مشکین سلاسل است
تا بر قمر ز عنبر سارا دوایرست
او یوسف است و عاشق بیچاره در غمش
یعقوب با تاسف و ایوب صابرست
گر یک زمان به عارض و زلفش نظر کنی
گویی که با قمر شب تاری مقامرست
شب هست جانگزای و قمر هست جانفزای
یک خصم عادل است و یکی خصم جایرست
آن سنگدل ستاره خوبان لشکر است
فریاد از آن ستاره که چون مه مسافرست
ای عاشق جفا زده فریاد شرط نیست
گردوست غایب است غم دوست حاضرست
حاجت نیوفتد که کنی عرض حال خویش
حال تو نزد سید احرار ظاهرست
صافی صفی حضرت سلطان روزگار
بوطاهر آنکه سیرتش از عیب طاهرست
آزاده مهتری که به  کلک و بنان خویش
در حل و عقد مملکت استاد ماهرست
رویش به نیک زادی در ملک روشن است
رایش به رادمردی در دهر سایرست
طبع لطیف او فلکی با کواکب است
لفظ شریف او صدفی پرجواهرست
نظاره گاه دولت او شمس ازهرست
آرامگاه خدمت او چرخ عاشرست
در وصف او فصاحت و صاف عاجزست
در مدح او عبارت مداح قاصرست
ای آنکه حضرت تو مکان مکارم است
وی آنکه طلعت تو سرور سرایرست
اندر کفایت آنچه تو دانی بدایع است
واندر بلاغت آنچه تو داری نوادر است
تو خرمی ز دولت و ملک از تو خرم است
تو شاکری زایزد و بخت از تو شاکرست
از مکرمات آخر مدح تو اول است
وز حادثات اول شکر تو آخرست
ناظر بود به طلعت بدخواه تو اجل
تا مشتری به طلعت سعد تو ناظرست
تا مجلس شریف تو شد قبله قبول
درکعبه قبول دل من مجاورست
غواص دولت است و سعادت چو گوهرست
طبع تو همچو بحر و ضمیر تو تاجرست
از عطر بوی دارد گویی مدیح تو
زیرا که خاطرم به مدیح تو عاطرست
پوشیده نیست بر تو و بر وهم و خاطرم
شکر و ثنات بیشتر از وهم و خاطرست
تا در مدار عالم سفلی هر آنچه هست
از آب و خاک و آتش و باد و عناصرست
دایم معین و ناصر آزادگان تو باش
کایزد تو را همیشه معین است و ناصرست
ای دلبری که زلف تو دام است و چنبرست
دامی و چنبری که همه مشک و عنبرست
رخسار توگل است و بناگوش تو سمن
گل در میان دام و سمن زیر چنبرست
از حسن و صورت تو تعجب همی کند
هرکس که بر طریقت مانی و آزرست
نقاش را ز نقش تو بیکار شد دو دست
یک دست بر دل است و دگر دست بر سرست
از دست خد و قد تو در باغ و بوستان
تشویش لاله وگل و تشویر عر عرست
روشن مه است روی تو بر سرو و جانور
یا آفتاب بر سر سیمین صنوبرست
تا ساختی ز غالیه صد حلقه بر سمن
بس  کس  که بر امید تو چون حلقه بر درست
عطارگشت زلف تو کز بوی عطر او
گویی سرا و مجلس و میدان معطرست
درویش  گشت جان من از مایه شکیب
تا روی تو ز نامه خوبی توانگرست
چون شکر اندر آب تن من گداخته است
تا لعل آبدار تورا طعم شکرست
یاقوت احمرست به چشم اندرم سرشک
تا در تو نهفته به یاقوت احمرست
گر درج  گوهرست ز عشق تو چشم من
طبع من از مدیح صفی کان گوهرست
خورشید ملک و سید احرار روزگار
بوطاهر آنکه از همه عیبی مطهرست
آزاده مهتری که بر آزادگان دهر
از عقل و فضل بارخدای است و مهترست
در پیش رای پاکش و در جنب همتش
خورشید چون ستاره و دریا چو فرغرست
پرگار عقل را دل او همچو مرکزست
تصریف جود راکف او همچو مصد رست
کردار او به زر صنایع موشح است
گفتار او به  در بدایع مشجر ست
از رای او مصالح ملک شهنشه است
در رسم او منافع دین پیمبرست
در حل و عقد هر چه به تدبیر و رای اوست
شایسته شهنشه و دستور کشورست
ای مهتری که بخت تو بر پایه رسید
کز وهم فیلسوف به صد پایه برترست
تا صورت بدیع تو پیدا نکرد چرخ
معلوم کس نگشت که دولت مصورست
از نقش  کلک تو همه  گیتی منقش است
از نور رای تو همه عالم منورست
چون روزگار دولت تو بی نهایت است
چون آفتاب همت تو نورگسترست
گر نور پرورند ز پاکی هوا و آب
جود تو همچو آب و هوا نورپرورست
گر دشمن تو هست چو یاجوج باک نیست
تا عزم تو به قوت سد سکندرست
از غایت  کرم ضعفا را تویی پدر
شاید که بخت نیک تو را همچو مادرست
آری برادرست تورا بخت ازین قبل
هرکس که برخلاف تو کوشد بر آذر است
ای زیر بار منت توگردن کرام
برگردن زمانه مدیح تو زیورست
معلوم رای توست  که در شاعری مرا
مدح تو سر جریده و آغاز دفترست
جانم ز مهر تو فلک پر کواکب است
طبعم ز مدح تو صدف پر زگوهرست
پیوسته آفرین تو خوانم همی به خلق
کان آفرین به موضع و آن حق به حقورست
این خانه جنت است و تو رضوان جنتی
ایوان تو چو طوبی و دست توکوثرست
ساغر بیار و جام بخواه و بنوش می
کز دست تو حلال تر از شیر مادرست
تا نور هفت اختر باقی است بر فلک
تا بر زمین بقای شه هفت کشورست
عزم تو بر زیادت و کام تو بر مراد
از شاه هفت کشور و از هفت اخترست
خوشباش و شادزی که تو را عیش خرم است
می نوش و مال ده که تورا بخت یاورست
اگر سرای لباساتیان خرابات است
مرا میان خراباتیان لباسات است
میان شهر همه عاشقان خراب شدند
مگر نگار من امروز در خرابات است
مجوی زهد و خرابی کن و خراباتی
که عمر را ز خرابی همه عمارات است
بیار ساغر فرعونی و به دستم ده
که روز وعده موسی و گاه میقات است
نیفکنم سپر از باده خوردن از پی آنک
مرا میانه میدان عشق دارات است
هر آن مکان که بود اهل عشق را ما وی
نه جای نکته طومار و جای طامات است
میان عاشق و معشوق هست آن معنی
که قاصر آید از آن هرکجا عبارات است
من آن کسم که همی سجده پیش عشق برم
بدان سجود وجود مرا کرامات است
هر آن سرود که در عشق عاشقانه بخاست
مرا جون سبع مثانی و چون تحیات است
مرا ز عشق مراعات نیست یک ساعت
که عشق را زدل و جان من مراعات است
به روزگار جوانی اسیر عشق شدم
من این محل زکه جویم که از محالات است
روم مدام به درگاه آن خداوندی
که سید ملکان است و شاه سادات است
جمال عالم فخرالمعالی آن ملکی
که از کمال و سعادات ذوالسعادات است
ابوعلی شرفشاه ابن عزالدین
که همچو جعفر برمک ستوده عادات است
شرف ز جعفر و شاهی زکنگرست او را
که جعفری سیر و کنگری مقامات است
از آن  گرفت سماوات زیر پر جعفر
که همت پسرش برتر از سماوات است
به جود جعفر برمک مثل زنند و مرا
مثل به جود شرفشاه جعفری ذات است
ایا کسی که تورا خدمتش کفایت نیست
ز روزگار تورا مالش و مکافات است
آیا کسی  که به  درگاه اوست موعد تو
وعید او بلما توعدون هیهات است
تو ای نتیجه دولت نجات احراری
که با تو دولت پاینده را مناجات است
تویی که یوم وصال تو خیر ایام است
تویی  که وقت ثنای تو خیر اوقات است
مدار چرخ همه بر مراد توست مدام
تورا موافق دوران او ارادات است
اگر ز خلق مساحات ساحت فلک است
بدان که ساحت جود تو را مساحات است
خبر چگونه توان دادن از مخالف تو
نشان چگونه دهم زانکه او ز اموات است
زمین چو نطع و قضا و قدر به سان حریف
مدار چرخ چو شطرنج و در میان مات است
مخالف تو چو شاه است و دولتش فرزین
میان نطع به فرزین خویش شه مات است
حسود دیوسرشت تو را شهادت نیست
برین سخن  که بگفتم مرا شهادات است
یکی شهادت من این بود که سوگندش
به حق عزت عزی و آلت لات ست
میان مجمع فضال حجت آرم من
که حضرت تو به از روضه های جنات است
چو باب جنت خواند رسول قزوین را
بدان که حضرت تو روضه ای ز روضات است
به فر دولت تو من دلیل بنمایم
که خدمت تو ز عادات وز عبادات است
رضای توست رضای نبی رضای نبی
رضای خالق عرش است وآن زطاعات است
دلایل و حجج مهتری ز مجلس توست
که  کعبه و حجر و حج اهل حاجات است
به مجلس توشتابد ز شهر و مولد خویش
هر آن حکیم که از دولتش بشارات است
خذا لمدیح و هات ا لعطا همی گوید
جواب هات ز تو خذ جواب خذهات است
به روز محشر اگر خلق را شفیع تویی
نه بیم حشر و نه بیم عذاب زلات است
تو باشی ای ملک داد گر نخست کسی
که روز حشرش با مصطفی ملاقات است
عیان شدست به نزد ملوک سیرت تو
چه جای بهمنی و نوذری حکایات است
رسوم تو همه سرمایه هدایا گشت
ضمیر تو همه پیرایه هدایات است
ز رای ورایت تو تحفه سلاطین است
ز نام و نامه تو نکته رسالات است
کمال را ز مدار فلک زیادت نیست
کمال همت وجود تورا زیادات است
بلند گشت علامات رای و همت تو
چنانکه اوج زحل زیر آن علامات است
کجا روایت یک مدح تو کند راوی
همه روانی راوی بدان روایات است
به مدح گفتن تو فتنه ام خداوندا
که از مدیح تو شغل مرا کفایات است
ز آفرین تو شاها به  خاطر عاطر
چو منطقی کنم آن را که از جمادات است
چنانکه فخرملوک است بیت تو ملکا
در آفرین تو بیتم طراز ابیات است
مرا به حکمت و پروردن معانی بکر
نه از شمار دگر شاعران مقالات است
به دولت تو همه شاعران ز من پرسند
هر آن سوال که مشکل تر از سوالات است
همیشه تا که مه مهر و تیر و بهرام است
همیشه تاکه مه و سال و روز و ساعات است
خدای جل جلاله ز تو بگرداناد
هر آنچه متصل حادثات و آفات است
ز روزگار تو را نصرت و مساعدت است
زکردگار تو را عصمت و حمایات است
ای شده ملک و دین ز کلک تو راست
کلک تو کار ملک و دین آراست
دل صافیت مطلع قدرست
کف کافیت مقتضای قضاست
همت تو محیط چون فلک است
نعمت تو بسیط همچو هواست
دست تو ابر و جود تو مطرست
لفظ تو در و طبع تو دریاست
عادت تو به فخر پیوسته است
سیرت و رسم تو ز عیب جداست
گر تفاخر بود ز خدمت تو
آن تفاخر علی الخصوص مراست
هست یکتا به مهر تو دل من
پشت من در پرستش تو دوتاست
صد عطا از تو بیش یافته ام
هر یکی را هزار شکر و ثناست
قصه خویش با تو دانم  گفت
حاجت خویش از تو دانم خواست
چون بود روزگار من که مرا
خرج پیدا و دخل ناپیداست
بار بسیار و بارکش اندک
چاکران بیش و مرکبان کم وکاست
دی مرا بود فکرت امروز
بازم امروز فکرت فرداست
گرچه در پایگاه و کیسه من
نه ستورست و نه ستور بهاست
به  یک اشتر که تو مرا بدهی
همه کارم تمام گردد راست
برکات سخاوت تو مرا
فتح باب هزارگونه عطاست
از بقای تو دور باد فنا
تا به دهر اندرون بقا و فناست
بر تن و دلت و جانت باد ایجاب
هرچه اندر جهان به خیر دعاست
بتی که قامت او سرو را بماند راست
خمیده زلف گرهگیر او چو قامت ماست
ز روی او بر صورتگر از خیال و نشان
خیال حور بهشت و نشان ماه سماست
نماز شام که رفت آفتاب سوی نشیب
بر من آمد ماهی که نارون  بالاست
درآمد از سرکوی و در سرای بزد
سرای وکوی به رویش چو آفتاب آراست
به گرد چهره او در دو زلف او گفتی
که گرد لاله دو چنبر ز عنبرساراست
همی فشاند سر زلف بر  دو عارض خویش
بر آفتاب تو گفتی همی زره پیداست
چو زلف و روش بدیدم مرا یقین شد باز
که زیر دامن هاروت زهره زهراست
چو عزم رفتن من دید و زاد راه سفر
فرو نشست توگویی قیامتی برخاست
ز روی و موی چو گلنار و چون بنفشه نمود
فزود گونه  گلنار و از بنفشه بکاست
به  گونه رخ او بر سرشک او گفتی
که بر عقیق پراکنده لولو لالاست
به مهرگفت به سوی سفر همی چه روی
که در سفر خطر صعب و کارهای خطاست
گمان برم که جفا بر حضر گزیدستی
که اختیار سفر بر حضر نشان جفا است
عنان بتاب و متاب این دلم به آتش غم
که بر دلم ز غبار تو صدهزار عناست
نه گر ز وصل من و شهر خویش سیر شدی
پس این شتافتن و زود رفتن تو چراست
وگر به صحبت یکساله کرده ای بیعت
همی کجا شوی اکنون و بیعت توکجاست
جواب دادم کاندر سفر خطر باشد
ولیکن این سفری کش نتیجه  نور و نواست
ضرورت است مرا رفتن از حضر به  سفر
ضرورت سفر دوستان نشان وفاست
به راه عز و شرف پویم از ره عزلت
که عز و عزلت هر دو بهم نپاید راست
بود سفر به سعادت مرا چو بار دگر
ز روزگار امید و زکردگار قضاست
مگر همی نشناسی که در زیادت و جاه
پناه من به خداوند سیدالروساست
معین مملکت شهریار نیک اختر
که فر دولت نیک اختران بدو پیداست
ابوالمحاسن کاحسان  بزرگ نام بدوست
محمد آنکه محامد بدو تمام بهاست
بزرگواری کاندر کمال قدرت خویش
نه ایزدست و چو ایزد بزرگ و بی همتاست
هوا خلاف زمین آمد و عجب دارم
که حکم او چو زمین است و طبع او چو هواست
چو بگذری ز خدای و خدایگان جهان
یقین شناس که بر هرکه هست کامرواست
ستاره کرم است و نتیجه خردست
نشانه هنرست و یگانه دنیاست
ز بخت خویشتن و شاه عالم است بزرگ
چو شاه عالم و چون بخت خویشتن برناست
حمایل سپرش بند چنبر فلک است
کواکب کمرش عقد گردن جوزاست
بلند بختا نیک اخترا خداوندا
در تو قبله آلا و کعبه نعماست
بزرگ حضرت و درگاه تو بزرگان را
شریف چون حجرالاسود و منا و صفاست
اگر لقا و دل اقبال و بخت را سبب است
لقا خجسته تو داری و دل گشاده تر است
وجود علوی و سفلی در آن گشاده درست
مراد کلی و جزیی در آن خجسته لقاست
ز مهتران وکریمان که ما شنیدستیم
کرم تورا سزد و مهتری تورا زیباست
ز دولت تو من این معجزات دیدستم
که هر یکی علم نسل آدم و حواست
به نزد مردم عاقل مراد عقل تویی
ز هر چه گردون تاثیر کرد و ایزد خواست
شکفته  شد بهر آنجا که همت تو رسید
به عقل و طبع مگر همت تو باد صباست
از آنکه جود به از تو جواد نشناسد
تورا به جود و به  تو جود را همیشه رضاست
تورا ز نعمت عقبی همی مدد باید
که هر چه هست به دنیا تو را مراد عطاست
چو شب نمایدکلک تو بر صحیفه روز
اگر ستاره فشاند به تو سپهر سزاست
زکلک تو به جهان در بدیعتر چه بود
که ابکم سخن آرای و اکمه بیناست
چو دربنان تو پیدا شود گمان که مگر
کلید جنت فردوس در ید بیضاست
تویی که مرتبه تو به کبریای شهی است
مخالفان تو را مرتبه به کبر و ریاست
به نصرت و ظفر اندر تویی چو اسکندر
اگر چه خصم تو درگیر و دار چون داراست
نعم ز جود تو عز ولی و ذل عدوست
بلی ز لفظ تو نفی ملال و دفع بلاست
نعیم جود تو در سر چو روح نفسانی است
خیال مهر تو در دل چو نقطه سوداست
زکردگار جهان هر چه یافتی امروز
یقین بدان که نشان زیادت فرداست
خرابهای زمین از تو گردد آبادان
به دولت تو شود شهر هرکجا صحراست
عجب مدار که از دولت  تو پنج بود
چهار طبع  که در زیرگنبد خضراست
بر مبارک تو یافتم جهان هنر
دل تو دریا دیدم  که اصل جود و سخاست
به  گرد دریا بس چون محیط  گشت جهان
اگر محیط به  گرد همه جهان دریاست
آیا ستوده ولی نعمتی که گاه سخن
ثناگر تو زبهر تو مستحق ثناست
به  دولت تو خداوند در صناعت شعر
جواز دولت من بنده برتر از جوزاست
همی ز منزلت و جاه من سخن  گویند
بهر کجا که در آفاق مجمع الشعراست
اگر به جان و تن از خدمت تو بودم دور
دلم تو داشتی و بر دلم خدای گواست
تو آفتابی و از قوت تو در هر وقت
به سان آتش رخشنده طبع من والاست
از آفتاب به قوت همی رسد آتش
وگرچه گوهر آتش زآفتاب جداست
همیشه تاکه ز حکم خدای وگرد ش چرخ
گهی صلاح و بقا و گهی فساد و فناست
همه فساد و فنا باد دشمنان تو را
که دوستان تو را خود صلاح هست و بقاست
دعای خلق به نیکی رساد در تن تو
که داعی تو بهرحال مستجاب دعاست
یافت از یزدان ملک سلطان به شادی هرچه خواست
روز شادی روز ما سلطان دین سلطان ماست
بند شاهی کرد محکم راه دولت کرد پاک
چشم عالم کرد روشن  کار گیتی کرد راست
وقت وقت رامش است و روز روز عشرت است
د ست دست خسروست و کار کار پاد شاست
حاصل آمد شاه را بر سیرتی نیکوترین
هرجه از اقبال جست و هر چه از تایید خواست
نیک بنگر تا کنون بی طاعت و فرمان شاه
یک مخالف کیست در گیتی و یک قلعه کجاست
دولت عالی چنین بایدکه دارد شهریار
در جهان از جمله شاهان چنین  دولت کراست
هست با هر منتها و غایت هر دولتی
دولت شاه جهان بی غایت و نامتنهاست
روزگار فتنه بود اندر خراسان مدتی
تیغ او بفزود امن خلق و آن فتنه بکاست
لاجرم گرد ندامت بر رخ آن کس نشست
کز خلاف او همی اندر خراسان فتنه خواست
گر عصا بفکند موسی وقت سحر ساحران
تا بترسیدند و گفتند این عصا چون اژدهاست
فتنه اکنون همچو سحر ساحران است از قیاس
شاه چون موسی و تیغ تیز او همچون عصاست
مهر سلطان در دل و د یدار سلطان در نظر
مهتری را مایه و نیک اختری را کیمیاست
حضرت او چشم را روشن  کند گویی مگر
گرد شادروان او در چشم همچون توتیاست
ملک  گیتی بیشتر در زیر حکم خسروست
ور همه گیتی بود در زیر حکم او رواست
بی رضا و مهر او زنده نماند هیچ کس
ای عجب گویی رضا و مهر او آب و هواست
خسروا شاها ز مقصو دی که حاصل شد تورا
هست از اقبالی که آن اقبال بی چون و چراست
قوت دین و صلاح ملک  جستی سربسر
ایزد دانا برین  گفتار و این معنی گواست
لاجرم با مرد و زن زان روز کاین عالم بود
بر تن و جان تو اندر مشرق و مغرب دعاست
تاکه از تشبیه شکل آسمان و آفتاب
راست چون پیروزه  گون دولاب و سیمین آسیاست
سایه عدل تو از دنیا و دین خالی مباد
زانکه از عدل تو نفع نعمت و دفع بلاست
در جهانداری بقای دولت و عمر تو باد
کز بقای دولت و عمر تو عالم را بقاست
خداوندی که تاج دین و دنیاست
به دولت دین و دنیا را بیاراست
از آن تاجی است در دنیا و در دین
که انعل ا مرکب او تاج جوزاست
دلیل دولتش چون روز روشن
به هفت اقلیم گیتی آشکار است
ز فر بخت آن سلطان عالم
به از کسری و ذوالقر نین و داراست
تو گویی دولت او آفتاب است
که نور او به  شرق و غرب پیداست
ز اقبال دعا و همت اوست
که سلطان بر همه خصمان تواناست
ضمیر روشن و اندیشه او
کف موسی و افسون مسیحاست
ز تدبیرش میان پادشاهان
وفا و بیعت و صلح و مداراست
سزاوار نثار مجلس اوست
هر آن  گوهرکه اندر کوه و دریاست
همه اقبال و دولت بهره اوست
همه ادبار و محنت بهر اعداست
برو هر روز خواهد بود خوشتر
که ایزد کار او دارد همی راست
ز دی بودش اشارتهای امروز
در امروزش سعادتهای فرداست
ز فر طلعت او طبع  گیتی
اگر دی پیر بود امروز برناست
زمین از موکب او جون سپهرست
ثری از حشمت او چون ثریاست
کنون در جامه سبزست هر شاخ
بر آن صورت که در فردوس حوراست
لباس جویبار و فرض کهسار
به زنگار و بقم گویی مطراست
به هر دشتی کنون جای نظاره است
به هر باغی کنون جای تماشاست
از آن صحرا چنین سبزست و خرم
که عالی بارگاه او به صحراست
بهاری فرخ و عیدی خجسته است
به هر دو روزگار او مهناست
مهنا باد دایم روزگارش
که اسباب مراد او مهیاست
همیشه تا که بر گردون ستاره
چو سیم ریخته بر روی میناست
به خاتون باد فرخ روز سلطان
که خاتون مادر بی  مثل و همتاست
به سلطان باد روشن چشم خاتون
که سلطان خسروی دانا و زیباست
جهان خالی مباد از شاه سنجر
که تخت خسروی را در یکتاست
ای خسروی که مشرق و مغرب بهم توراست
وی داوری که هم عرب و هم عجم تو را است
در شرق و غرب خلق خدا جمله شاکرند
فضل خدای و رحمت او لاجرم تو راست
بیش وکم است ملک جهان حون نگه کنی
چندانکه هست ملک جهان بیش وکم توراست
دادست کردار ز گیتی تورا دو بهر
وان بهره ای که ماند سزاوار هم توراست
تا همت تو زیر قدم  کرد فرق ماه
فرق مخالفان همه زیر قدم تو راست
بدخواه تو نهفته چو باغ ارم شدست
تا عالمی شکفته چو باغ ارم توراست
شاهان به دار ملک تق گشته اند
زیرا که دار ملک چو بیت ا لحرم تو راست
از حمل وز خراج بزرگان روز گار
هر روز گونه گونه نعم بر نعم تو راست
سیصد هزار شیر دلیرند لشکرت
چندین دلیر شیر به زیر علم تو را است
هستی تو نور بخش و گهر بخش از آن کجا
طبعی چو آفتاب و یمینی چو یم توراست
حجت  ز تیغ وز قلم آرند رزم و بزم
در رزم و بزم حجت تیغ و قلم توراست
دستور تو به دانش و تدبیر آصف است
زیراکه فر  دولت و تایید جم تو را است
تا کام و نام و نعمت هم محتشم ز توست
شکر و ثنا و خدمت هر محتشم توراست
هرکس به قدر خویش نماید همی کرم
لیکن مسلم از همه عالم  کرم توراست
نورست با ظلم همه کس را درین جهان
نور سعادت ابدی بی ظلم تو را است
هرچند خلق را نبود بی عدم وجود
در ملک د ین وجود ابد بی  عدم تو راست
گرد ون قسم نهاده به  ده جزو ملک را
نه جزو تا زمانه بود زان قسم تو راست
جاوید باد دولت و شاهی و ملک تو
زیراکه ملک و دولت و شاهی بهم توراست
ای صاحب اعلی دل تو عالم اعلاست
رای تو چو خورشید درخشنده و والاست
گر دهر مهناست بدین عید همایون
این عید همایون به بقای تو مهناست
عالم به تو خرم شد و گیتی به  تو روشن
دولت به تو باقی شد و ملت به تو آراست
شغل همه آفاق به فرمان تو  شد خوب
کار همه احرار به کردار تو شد راست
از ماه فلک تا دل تو هست تفاوت
چندانکه تفاوت ز ثری تا به ثریاست
گر ماه فلک تافته بر روی زمین است
ماه دل تو تافته برگنبد خضراست
آن ماه گهی کاهد و گاهی بفزاید
وین ماه بیفزاید و هرگز نکند کاست
زیر علم دولت تو سایه طوبی است
زیر قدم همت تو تارک جوزاست
شاید که بود خصم تو از لشکر فرعون
تا رای درخشان تو همچون ید بیضاست
آثار کفایت همه از رای تو باقی است
انوار سعادت همه از روی تو پیداست
دیدار تو گویی به مثل مرکز نورست
زیرا که بدو چشم بشر روشن و بیناست
کردار تو گویی به مثل اختر سعدست
زیرا که بدو بخت بشر فرخ و برناست
گفتار تو گویی به مثل پایه عقل است
زیرا که بدو جان بشر عاقل و داناست
روز همه کس هست ز توفیق تو روشن
تا در قلم تو شب تاریک مجزاست
توقیع تو بینم سبب زندگی خلق
گویی  که صریر قلمت باد مسیحاست
ای صدر وزیران جهان بدر زمینی
ای بدر زمین صدر وزارت به تو آراست
من بنده همی تا صفت مدح تو گویم
از قوت مدح تو مرا طبع چو دریاست
شاید که چو دریای محیط است مرا طبع
زیرا که درو مدح تو چون لولو لالاست
با حکم ابد باد بقای تو برابر
ای یافته از حکم ازل هرچه دلت خواست
بگذار دو صد عید علی رغم عدو را
خوش دار ولی را که تورا دولت والاست
آن خداوندی که او بر پادشاهان پادشاست
مستحق عدت و مجد و جلال و کبریاست
گر به دل خدمت  کنی او را سزای خدمت است
ور به جان اورا ثناگویی سزاوار ثناست
اوست معبودی به وصف لایزال و لم یزل
لم یزل او را سریر و لایزال او را سراست
زنده او را دان و هست او را شناس از بهر آنک
زنده دایم وجود و هست جاویدان بقاست
حکم او بی علت است و صنع او بی آلت است
ذات او بی آفت است و ملک او بی منتهاست
دانش او بی محال و بخشش او بی عدد
گفته ی او بی مجاز و کرده ی او بی خطاست
از ازل گر بنگری پیوسته بینی تا ابد
قسمتی در هر چه خواهی حکمتی در هرچه خواست
آسمان نیلگون هست آسیای قدرتش
مردم اندر دور او چون گندم اندر آسیاست
ضربت خذلان او بر جان مرد مفسدست
شربت توفیق او بر جان مرد پارساست
لطف او بین هرکجا اسباب خلقی ساخته است
قهر او دان هرکجا احوال قومی بینواست
هرکه بدبخت است بیگانه است با اسلام و دین
نیکبخت آن است کاو با دین و اسلام آشناست
راستی و کژی اندر راه توحیدست و شرک
هر دو پیوسته نگردد کان جدا و این جداست
هرکه باشد همنشین شرک گیرد راه کج
وان که باشد همره توحید یابد راه راست
با هوای نفس کی باشد رضای حق روا
تا که عصیان در هوای نفس و طاعت در رضاست
قول و فعل خویش را درمعصیت منکر مشو
زانکه هفت اندام تو بر قول و فعل توگواست
سخره ابلیس  گشت و غره تلبیس شد
هرکه او در معصیت بفزود و از طاعت بکاست
گر تو در دنیا هزاران چاره و حیلت کنی
چیره گردد بر تو آخر هرچه از ایزد قضاست
با قضای چیره در دنیا چه جای حیلت است
با نهنگ شرزه در دریا چه جای آشناست
گر سلیمانی که جن و انس در فرمان توست
ور فریدونی که شرق و غرب سرتاسر تو راست
بهره تو زین جهان چون دامنت گیرد اجل
ده گزی کرباس و لختی خشت و چوب و بوریاست
خوف ما از عدل یزدان و رجا از فضل اوست
زانکه عدل او بلا و فضل او دفع بلاست
در دل مومن همی خوف و رجا باید بهم
مومن پاک است هرکاندر دلش خوف و رجاست
این جهان چون باغ و ما همچون نهالیم و درخت
رحمت و احسان او چون ابر و چون باد صباست
رحمت و حرمان خویش از فضل او داند همی
هرکه در رنجی  گرفتار و به دردی مبتلاست
او نکوکارست اگر ما را عبادت اندک است
او خریدارست اگر ما را بضاعت کم بهاست
گر هدی خواهی گواهی ده که معبودت یکی است
وان یکی بی یار و بی همتا و بیچون و چراست
سید اولاد آدم خاتم پیغمبران
مهتر عالم شفیع روز محشر مصطفاست
نایب پیشین او بوبکر و آنگاهی عمر
بعد ازو عثمان وبعد از وی علی مرتضاست
گر بر این دین و بدین مذهب ز دنیا بگذری
جای تو در جنهالفردوس جای اولیاست
ای خداوندی که در وصف وجود جود تو
حجت سنی قوی و حاجت مومن رواست
بر ثنای حق معزی را دعا باید همی
زانکه مقصود معزی را ثنای حق دعاست
ای سروری  که قول تو چون وحی منزل است
کارت چون معجزات رسولان مرسل است
عالی دو آیت است علا و بها بهم
در شان دین و دولت تو هر دو منزل است
هر روز بر دوام دهد آفتاب نور
بر آفتاب جود تو گویی موکل است
تا از نسیم خلق تو گیتی معطر است
بازار و کار عطر فروشان معطل است
گر واجب است درخور تفصیل مجملی
تفصیل جود را کف راد تو مجمل است
باطل کند حسام تو چون معجز کلیم
چندانکه حاسدان تو را سحر مبطل است
هنگام مدح مخلص اشعار شاعران
بی نام و بی خطاب تو موقوف و مهمل است
چون دایره است شعرم و مدح تو مرکز است
چون آینه است طبعم و جود تو صیقل است
آن خوبترکه پیش تو آرم عروس مدح
کز جود تو قباله کابین مسجل است
آن خلعت شریف که فرموده ای مرا
همتای جامه های نسیج و مثقل است
اسبی  که داده اند نه از خاص تو مرا
پیرست و بد رواست  کهن لنگ و کاهل است
گر با فسار و توبره جلدست در علف
با زین و با لگام به رفتار تنبل است
بالای او به قصر  مشیدست نردبان
حلقوم او به بیر معطل مرمل است
مالد به قصر و بر در و دیوار خویشتن
گویی ز فرق تا قد مش  گر و دمل است
ترکیب او زگونه سرخ و مزاج سرد
همرنگ آب صندل و هم طبع صندل است
بالا گهی نبیند گویی که اعورست
گاهی یکی دو بیند گویی  که ا حول است
اسبی قوی است از در گردون کشیدن است
نه از در نشست حکیمان افضل است
در شهر وراه در همه جایی مرا برو
نه جای اعتماد و نه جای معول است
از عین دولت است شکایت درین عطا
کوته  کنم حدیث اگر چه مفصل است
زان سان  که هست باز فرستادمش به  تو
آن را بدل فرست  که تشریف اول است
تا در زمانه چون مه کانون کشد سپاه
در تابه خانه موسم کانون و منقل است
تاج سر قبیله و آل پدر تو باش
کز تو سرش به تاج بزرگی مکلل است
می  خواه از آن صنم که بناگوش و زلف او
کافور مشک پرور و مشک مسلسل است
روی آن ترک جهان آرای ماه روشن است
زلف او در تیره شب بر ماه روشن جوشن است
تاکه او را جوشن است از تیره شب بر طرف ماه
راز من در عشق او پیدا چو روز روشن است
تا گلی نو بشکفد هر ساعتی بر روی او
کوی ازو حون گلبببتان و خانه زو چون کلسن است
همچو فرخارست مجلس تا که او در مجلس است
همچو کشمیرست برزن تا که او در برزن است
چون ببینی چشم او گویی شکفته نرگس است
چون ببینی روی او گویی دمیده سوسن است
سوسنی دیدی که گردش شاخه های سنبل است
نرگسی دیدی که گردش نوکهای سوزن است
سنگ بر دل بندم اندر عشق آن زرین کمر
زانکه همواره به زیر سنگ او دست من است
او ز من منت ندارد گرچه او را شاهوار
طوق زرین هر شبی از د ست من در گردن است
هر کسی را رشک باشد بر بت معشو ق خویش
رشک من دایم بر آن سنگین دل سیمین تن است
دشمنی جویم همی با آنکه او را هست دوست
دوستی  گیرم همی با آنکه او را دشمن است
حور دیدارست لیکن بر سر دیدار او
سحر هاروت است و کید و فتنه اهریمن است
تیر مژگانش همی ناگاه بر د ل بگذرد
راست  گویی نیزه اسپهبد شیر اوژن است
در جهان اسپهبد شیر اوژن از روی هنر
خسرو عالی اعلی شهریار قارن است
رکن اسلام و علا دولت و شمس ملوک
آن  که د ر مردی فزون از رستم و از بیژن است
نامور قطب المعالی آن که اندر صلح و جنگ
مهربان چون اردشیر وکینه   کش چون بهمن است
گاه بخشش هر که بیند شخص او گوید مگر
آفتاب اندر قبا و بحر  در پیراهن است
قاصد فتح و ظفر را موکب او مقصد است
گوهر عز و شرف را مجلس او معدن است
نرم شد با او فلک گر با همه  کس سرکش است
رام شد با او جهان گر با همه کس توسن است
سیرت او گردن ایام را چون زیور است
همت او تارک اجرام را چون  گرزن است
کرد نتوانم برابر کوه را با حلم او
زانکه در میزان حلمش  کوه سنگ یک من است
در جحیم از بهر بدخواهان او بادافره است
د ر بهشت از بهر مداحان او پاداشن است
چون  کمان گیرد اجل با تیر او در معرکه است
چون  کمین سازد ظفر با تیغ او در مکمن است
جوشن گردان چو غربال است از زوبین او
مغفر جنگ آوران با گرز او چون هاون است
پیش زوبین سپاه او سر اعدای او
راست  گویی پیش مرغان دانه های ارزن است
اسب او را باد خوان وکوه دان از بهر آنک
کوه شکلی بادپای و بادپایی  که کن است
فتح زاید روز رزم از تیغ  گوهر دار او
تیغ  گوهردار او گویی به  فتح آبستن است
هست  در آهن به  صنع ایزدی باس شدید
زآنکه زوبین و رکاب و تیغ او از آهن است
ای بلند اختر سپهداری که پیش شهریار
نام تو اسپهبد شیر اوژن وگرد افگن است
دشمنت را چون توانم  گفت خرمن سوخته
کز نیاز و تنگدستی دشمنت بی خرمن است
از وفاقت در وثاق نیکخواهان هست سور
وز خلافت در سرای بدسگالان شیون است
در سر خصم تو مغفر معجرست از بهر آنک
در صفت مردست لیکن در هنر همچون زن است
هست واجب مدح تو کز جمله اسپهبدان
سیرت تو مستفاد و رسم تو  مستحسن است
روشنی باشد همی از مدح تو روح مرا
روح من  گویی چراغ و مدح تو چون روغن است
عیب نتوان کرد بر مدحی  که من  گویم تو را
کانچه در مدح تو گویم خالی از زرق و فن است
می ستان از ماه دیبا روی  کاندر بوستان
نه چمن دیبا لباس و نه هوا دیبا تن است
گر زمین و کوه پرکافور شد نشگفت از آنک
برف چون  کافور سوده ابر چون پرویزن است
نیست اکنون وقت صحرا و شکار و تاختن
موسم کاشانه و آسودن و می خوردن است
آتشی  باید که پوشاند هوا را عکس او
جامه ای کان را گریبان ماه و ماهی دامن است
آن که شاه  گوهران است و جزای کافران
تحفه ماه دی و ریحان ماه بهمن است
لون او گه زرد و همچون زعفران و شنبلید
رنگ او گه سرخ و همچون ارغوان و روین است
اخگر او زیر خاکستر تو گویی از قیاس
مبرم و شعر خلوقی زیر شعر ادکن است
تا همی هر شب چو بینی لون و شکل اختران
چرخ را گویی به روز اندر هزاران روزن است
تا همیشه اهرمن را هست ماوا در سقر
تا که در خلد برین روح الامین را مسکن است
اهرمن روز و شب از پیرامن تو دور باد
زانکه سال و مه تو را روح الامین پیرامن است
از نوای چنگ و بربط بزم تو خالی مباد
تا خروش چنگ ساز و غلغل بربط زن است
باعث  کار صبوحت باد وقت صبحدم
بانگ آن مرغی که او میخوارگان را موذن است
از زین  دین عراق و خراسان مزین است
این را دلیل ظاهر و حجت مبرهن است
حاجت نیایدش به  دلیلی و حاجتی
کاقبال او شناخته چون روز روشن است
بر قد بخت او سلبی دوخته است چرخ
کاورا ز مهر و ماه  گریبان و دامن است
با دوستان گنبد دوار هست دوست
با دشمنانش کوکب سیار دشمن است
از خصم ایمن است  که پشت و پناه او
شاهنشه سپه شکن دشمن افکن است
آتش ز بیم آنکه بسوزد ز خشم او
ترسیده و گریخته در سنگ و آهن است
از بهر مهر و خدمت او کهترانش را
تن عاشق روان و روان عاشق تن است
شعری که من به حضرت او عرضه کرده ام
در شرق و غرب تا به  قیامت مدون است
من  گفتم آنکه بر دل او بود گاه مدح
او نیز آن کند که در اندیشه من است
کارش به کام باد و جهانش مدام باد
 زیرا که عالمی به جما لش مزین است
تا هست جهان دولت سلطان جهان است
وز دولت او امن زمین است و زمان است
عدلش سبب ایمنی خرد و بزرگ است
جودش سبب زندگی پیر و جوان است
از دولت او در همه آفاق دلیل است
وز نصرت او در همه اسلام نشان است
دریا دل وگوهر سخن و صاعقه تیغ است
باران سپه و بحر کف و برق سنان است
لشکر شکن و تیغ زن و شیر شکارست
دشمن شکن و مال ده و ملک ستان است
ای شاه جهان هرچه تورا کام و مرادست
تقدیر و قضای ملک العرش چنان است
چندین شرف و جاه که ایزد به  تو دادست
گر برشمرم برتر ازین وهم و گمان است
هر دولت و نصرت که خبر بود ز شاهان
در مشرق و مغرب همه امروز عیان است
در خشم تو بیم است و به عفو تو امیدست
از مهر تو سودست وز کین تو زیان است
در مصر ز شمشیر تو آشوب و نفیر است
در روم ز پیکان تو فریاد و فغان است
با عدل تو بر خلق گشادست در امن
بس شاه که در خدمت تو بسته میان است
از آتش تیغ تو برفت آب مخالف
وز باد سر خصم تو در خاک نهان است
ازکلک و بنان تو دل خلق بنازد
گویی امل خلق در آن  کلک و بنان است
وز تیر و کمان تو همی خصم بنالد
گویی اجل خصم تو آن تیر و کمان است
خورشید زمینی تو و هر روز به  خدمت
خورشید فلک بر سر تو سعد میان است
از تابش خورشید پدید آید یاقوت
زان است که بر دست تو یاقوت روان است
اقرار دهد مرد خردمند که در فضل
یاقوت روان بر کف تو قوت روان است
دیدار تو شادی و طرب را سبب آمد
چندین طرب و شادی و خنده یک از آن است
اندر دل و جان مهر تو گشته است  که او را
از مهر تو آرام دل و راحت جان است
از جاه تو این مصر چو رضوان بهشت  است
وز فر تو این روضه چو روضات جنان است
شاهنشه اقران و خداوند قران باش
تا شمس وکواکب را بر چرخ قران است
از عدل تو بر خلق جهان سایه نعمت
واندر خط فرمان تو چندان که جهان است
سدید ملک ملک عارض خراسان است
صفی دولت و مخدوم اهل دیوان است
پناه دین خدای و معین شرع رسول
عمر که همچو علی و صدیق و عثمان است
لقب سدید و صفی یافته است زانکه دلش
قرارگاه سداد و صفای ایمان است
گزیده عادت او چشم عقل را بصرست
ستوده سیرت او جسم فضل را جان است
هنر چو نقطه وکردار او چو پرگارست
ادب چو نامه و گفتار او چو عنوان است
بر آسمان معالی به برج عز و شرف
همه کفایت او بی خسوف و نقصان است
مگر که کیوان جای بلند همت اوست
که برتر از همه اجرام جای کیوان است
سخا توقع زو کن که او سخا ورزست
سخن به مجلس او بر که او سخندان است
بهر مقام همی بارد و همی تابد
که ابر مکرمت و آفتاب احسان است
ایا خجسته همامی  که با تو در همه کار
ز چرخ بیعت و از روزگار پیمان است
عبارت تو ظرف را علامت است و نشان
براعت تو نکت را دلیل و برهان است
هوای عمر تو صافی است از بخار و غبار
عقیده تو چو ماه دو هفته تابان است
به  هرچه کردی و گفتی میان اهل خرد
نه بر خصال تو عیب و نه بر تو تاوان است
صحیفه های تو قانون دولت ملک است
جریده های تو دستور ملک سلطان است
عراقیان بستایند خط و لفظ تو را
که خط و لفظ تو پیرایه خراسان است
شگفت نادره مرغی است کلک در کف او
که طعمه او را همواره قیر و قطران است
اگر بود همه قطران و قیر طعمه او
لعاب او ز چه معنی چو در و مرجان است
به شمع ماند و او را چو عنبر است دخان
به ابر ماند و او را ز مشک باران است
غذای او شبه رنگ است و این غریب ترست
که در بنان تو بر سیم گوهر افشان است
بلند بختا با تو به یک دو بیت مرا
حدیث حادثه تیر شاه ایران است
اگرچه بر تنم آثار عافیت پیداست
هنوز پیکان در کنج سینه پنهان است
خزانه سخن است از قیاس سینه من
که اندرو گهر قیمتی فراوان است
همی برند به هر جا ازین خزینه گهر
چنین خزینه دریغا که جای پیکان است
من از لطافت تو شاکرم که درد مرا
لطافت تو به جای علاج و درمان است
خدای عرش نگهبان بخت و عمر تو باد
که دست و خامه تو ملک را نگهبان است
ز هیچ کار پشیمان مبادیا هرگز
که دشمنت ز همه  کارها پشیمان است
علاج سینه من  گرچه صعب و دشوارست
بر آن که خالق خلق است سهل و آسان است
تا که اسلام و شریعت به جهان آیین است
رکن اسلام  خداوند معزالدین است
داور عدل ملکشاه  شه روی زمین
که ز عدلش همه آفاق بهشت آیین است
آن که در طاعت و فرمانش شه توران است
وان که در بیعت و پیمانش شه غزنین است
بخت هر پادشه از دولت او بیدار است
عیش هر تاجور از طلعت او شیرین است
خوان شاهان همه گویند که زرین باشد
خوان حجاب شهنشاه جهان  زرین است
روم و قسطنطین زین پیش یکی بتکده  بود
چاوش شاه کنون داور قسطنطین است
زان قبل تا علم شاه نبیند در خواب
میر انطاکیه بی بستر و بی بالین است
ای بهاری که شکفته است به تو روضه ملک
فر دین تو جهان را همه فروردین است
یوسف ملک تو بی دشمن تو در سجن است
لیکن آن سجن  چو بهتر نگرم سجین است
می جهد همچو کبوتر دل شاهان جهان
که خدنگ جگر او بار تو چون شاهین است
بحر شمشیر تو را مغز نهنگان موج است
ابر پیکان تورا خون پلنگان هین است
سایه تاج تورا مرتبه خورشید است
پایه تخت تورا پایگه پروین است
نعل اسبان تو در وصف چو سیارات است
خاک درگاه تو در قدر چو علیین است
بخت تو برد سواری ز سواران جهان
فلکش مرکب و اجرام لجام و زین است
جبرییلی  تو به فتح و ظفر و دشمن تو
همچو ابلیس لعین قاعده نفرین است
قیصر روم بزرگ است ولیکن به قیاس
گر مباهات کند با تو یکی مسکین است
نیست بر روی زمین از همه عالم یک تن
کز تو یک ذره مر او را به دل اندرکین است
تا که الحمد شعار تو بود در عالم
حافظ و ناصر تو مالک یوم الدین است
عالم از عدل تو آراست چو فردوس برین
دفتر مدح تو پیرایه حورالعین است
هرکجا شعر بسنجند به  میزان خرد
خاطر بنده معزی چو یکی شاهین است
خلعتم دادی و بنواختی ای شاه مرا
فخر من پیش امیران و بزرگان این است
تاکه جان است مرا از خرد و بخت بلند
آفرینت ز خداوند مرا تلقین است
تا که اوصاف بهاری ز مه نیسان است
تاکه آثار خزانی ز مه تشرین است
دل تو باد قوی و تن تو باد درست
که جهانی به کمال آن دل روشن بین است
خلق را باد گشاده به دعای تو زبان
کان دعا را همه از روح امین آمین است
چه گوهرست که کانش خم دهاقین است
به رنگ لاله نعمان و بوی نسرین است
به مجلس ملکان همنشین زیر و بم است
به بزم ناموران مونس ریاحین است
نه آینه است ولیکن درو به دست بتان
خیال زلف گرهگیر و جعد پرچین است
ز روی هزل و  کنایت عصای پیران است
ز روی جد و حقیقت نشاط غمگین است
بدین صفت نبود در همه جهان گهری
مگر شراب که پرورده دهاقین است
چنانکه هست ز فعل شراب قوت روح
ز تیغ ناصر اسلام نصرت دین است
یمین دولت عالی علا ملک ملوک
حسام دین که پسندیده سلاطین است
ابوالمظفر شمس المعالی اسمعیل
که خاک پای معالیش ماه و پروین است
خدایگان صفتی  کز خدایگان و خدای
نصیب او همه اقبال و عز و تمکین است
به نور و صفو ت خاطر چو مرد معر اج است
به زور و قوت بازو چو مرد صفین است
نجات ممتحنان است تاکه در بزم است
هلاک اهرمنان است تاکه در زین است
غریق نعمت او شهریار کرمان است
رهین منت او پادشاه غزنین است
رسید همت او از علو به جایگهی
که هفتمین فلکش پایه نخستین است
هر آن رکاب که از پای او شرف یابد
سر فریشته را آن رکاب بالین است
نگار نامه او کارساز محتاج است
صریر خامه او دستگیر مسکین است
ستاره نیست ولیکن ستاره آثارست
فرشته نیست ولیکن فرشته آیین است
ازوست رونق ملک خدایگان جهان
که ملک چهره و او دیده جهان بین است
عروس مدح و ثنا را سخاش دامادست
وفاش جلوه گرست و رضاش کابین است
عدوش را ز مساکین همی شمارد چرخ
که در مساکن تیمار چون مساکین است
روا بود که ز خصمان کیش کین نکشد
که روزگار ز خصمش کشنده  ی کین است
ایا بزرگ امیری که نقش اعلامت
طراز مملکت شاه مشرق و چین است
به باغ مملکت از دشمنان خلل نرسد
که رای و حز م تو آن باغ را چو پروین است
مخالف تو به دنیا و آخرت تبه است
که در عقوبت سجن  و عذاب سجین است
ز طین پاک سرشت است جوهر تو خدای
زرشک جوهر تو نار دشمن طین است
ز بهر آنکه همه لفظ تو شکربارست
دوگوش مستمع از لفظ تو شکرچین است
گشاده طبع تو همواره همچو دریایی است
که موج او ز طبس تا در فلسطین است
به حسب قدرت اگر بخششی کنی یک روز
نصیب یابد ازو هر که در نصیبین است
به نیزه تو شود سفته گوهر مردان
که بازوی تو چو میزان و او چو شاهین است
عجب مدارکه تشبیه اوکنم به شهاب
که در یمین تو سوزنده شیاطین است
اگر نه خامه تو در بنان تو صدف است
چرا همیشه صدف وار گوهرآگین است
به  شکل هست چو زوبین و تیر در کف تو
به عقل در دل دشمن چو تیر و زوبین است
به وقت جود فزون است یک فذلک او
زهر حساب که در جمله فرامین است
اگر ز عقل همه راستی بود تلقین
مرا ثنا و مدیحت ز عقل تلقین است
نکوترست به نام تو یک قصیده من
ز صد قصیده غرا که در دواوین است
وگرچه تضمین خوب است در میانه مدح
بنات فکرت من خوبتر ز تضمین است
قبول شعر من اندر جهان از آن قبل است
که از تو شعر مرا اهتزاز و تحسین است
گر آفرین تو چون جان و دل نداشته ام
من آن کسم که تن من سزای نفرین است
به حکم فرمان رفتم به حضرت ملکی
که در پرستش او شاه چین و ماچین است
ز اشتیاق تو ایوان عیش شیرینم
خراب گشته چو ایوان قصر شیرین است
همیشه تا که مه آب پیش ایلول است
همیشه تا بس ایلول ماه تشرین است
مه سعادت تو از محاق خالی باد
وزان حساب که در عقده های تنین است
تهی مباد زرای تو ملک و دولت و دین
که رای تو سبب امن و عدل و تسکین است
تاج دنیا و دین خداوند است
در همه کارها خردمندست
در خراسان و در عراق امروز
کیست کاو را به زهد مانندست
چر خ را با بقای دولت او
تا جهان است عهد و سوگندست
عقل او را قیاس نتوان کرد
کس نداند که عقل او چندست
چشم دین روشن از سعادت اوست
چشم او روشن از دو فرزندست
آن یکی داوری است قلعه گشای
وین دگر خسروی عدو بندست
نازش هر دو پادشاه بدوست
هر دو را مادر و خداوندست
بنده تشریف او همی خواهد
که به مدحش گهر پراکندست
خیر او از جهان گسسته مباد
که نکوکار و نیک پیوندست
شاه جهان که خسرو فرخنده اخترست
بر شرق و غرب  پادشه عدل  گسترست
عزمش فرو برنده ملک مخالف است
رایش برآورنده دین پیمبرست
سهمش به خاورست و نهیبش به باختر
وز باختر ولایت او تا به خاورست
با آفتاب رای منیرش مقابل است
با نوبهار بزم شریفش برابرست
کز نور رای او همه گیتی مزین است
وز بوی بزم او همه عالم معطرست
آنجا که تیغ اوست شجاعت مرکب است
وانجا که دست اوست سخاوت مصورست
تیغش نه تیغ صاعقه دشمن افکن است
دستش نه دست معجزه روح پرورست
از نعل مرکبان سپاهش به شرق و غرب
چندانکه هست روی زمین ماه پیکرست
گر بنگری ز خدمت تیغش به روم و شام
رخها مزعفرست و زمینها معصفرست
آنجا که بود نعره ناقوس رومیان
اکنون خروش و ناله الله اکبرست
شاها تو در فتوح فزون از سکندری
وان تیغ جان ربای تو سد سکندرست
خطی که گرد مملکت اندر کشیده ای
چون دایره است و نقطه او هفت کشورست
از پیش همت تو چو خاک است لاجرم
اندرکف رعیت تو خاک چون زرست
هر روز بهترست خصال تو بی خلاف
تا عالم  است روز تو از روز بهترست
آورده اند سیصد و هفتاد در شمار
آن خسروان که لشکری خسرو ایدرست
یک رایت تو سیصد و هفتاد رایت است
یک لشکر تو سیصد و هفتاد لشکرست
دشمن نماند در همه عالم تو را کسی
پس  گر کسی بماند مطیع و مسخرست
در خاک رفت هرکه همی با تو سرکشید
او خاک بر سرست و تورا تاج برسرست
آویزد آنکه  گر بگریزد ز مهر تو
گرچه رسن دراز سرش هم به چنبرست
وقت سماع و باده و آرام و رامش است
نه وقت جوشن و زره و خود و مغفرست
در هر وطن که پای برون آری از رکاب
تو هدیه ای بدیع و یکی بزم دیگرست
هر روز نوبت است یکی بزم ساختن
و امروز نوبت ملک فرخ اخترست
آن میر شیربجه و آن شاه شاه زاد
کز اصل پاک خسرو سلجوق گوهرست
تو همچو آفتابی و او هست همچو ماه
وز هر دو دین و دولت و دنیا منورست
این بزم جنت است و تو رضوان جنتی
بخت بلند و جام تو طوبی و کوثرست
می خور ز دست نوش لبی خلخی نژاد
کش مشتری برادر و خورشید مادرست
زان می  که چون به جام بلور اندر افکنند
گویی در آب روشن  رخشنده آذرست
تا کوس و لشکر و علم و تخت و مرکب است
تا جام و خاتم و قلم و تیغ و افسرست
این جمله را به حق ملک و پادشاه باش
زیرا که حق همیشه سزاوار حقورست
عدل تو باد یاور و دارنده جهان
کایزد تو را همیشه نگهبان و یاورست
صنم من پسری لاله رخ و سیمبرست
سخت زیبا صنم و سخت به آیین پسرست
من و او هر دو به نام ایزد روزافزونیم
هر زمان عشق من و خوبی او بیشترست
سروجویان و قمرخواهان بسیار شدند
که به بالا و به  رخسار چو سرو و قمرست
خلقش از حور و پری باز ندانند همی
راست گویی پری اش مادر و حورش پدرست
با کمان و کمرست آن صنم او رغم مرا
تا بدان است  که پشتم چوکمان و کمرست
بت من برد بدو نرگس جادو دل من
وز تف و تاب دلم زلف و لبش در خطرست
گر بترسد ز دلم زلف و لب او نه عجب
زانکه در زلف و لب او همه مشک و شکرست
خوبرویان و ظریفان و بتان بسیارند
لیکن او را صفتی دیگر و حالی دگرست
میر خوبان سپاه است وز خوبی و خرد
درخور خدمت درگاه شه دادگرست
شاه اسلام ملکشاه که در شاهی و ملک
عزم او قاعده نصرت و فتح و ظفرست
کف دست موسای پیغمبرست
و یا آتش اژدها پیکرست
وگر زآسمان معجز مصطفی
فرود آمده بر کف حیدرست
کلید فتوح است در هر مصاف
هر آدینه پیرایه منبرست
زبانی است اندر دهان ظفر
که ارواح در نطق او مضمرست
همه  گوهر خسروان را به جنگ
نمودار از آن هندوی گوهرست
چو لوحی نوشت است بدخواه شاه
از آسیب او چون قلم بی سرست
اگر شعله آتش است آبدار
گر آتش همیشه به آب اندرست
درخت است و باران به خور آورد
شهاب است و پیوند هر اخترست
درخت ملوک است در باغ ملک
درختی که بارش گل احمرست
از آن کاب و آتش بدو راه یافت
وزان  کاتش و آبش اندر برست
بسی آب ازو همچو خون روان
بسی خاک ازو همچو خاکسترست
و گر اژدها را زبانی برست
که دندانها با زبان یاورست
چو خندد لبانش بود نیلگون
چو گرید سرشکش چو نیلوفرست
از آن سرنگون است و دشمن نگون
بداندیش بی سر از آن سرورست
چو آتش نیابد بود خشک لب
که آتش چو فرزند و او مادرست
اگر هست نیکو به  دست ملوک
به  دست خداوند نیکوترست
امیر اجل فخر عالم علی
که دل پرور شاه دین پرورست
مرا شعر عالی شد از دو علی
مقدم یکی محتشم دیگرست
علی بن بوطالب اندر بهشت
علی بن شمس الملوک ایدرست
یکی آنکه داماد جغری بک است
دگر آنکه داماد پیغمبرست
یکی چشمه گوهرست از شرف
یکی مشرف چشمه کوثرست
یکی رفته در خیبر و دربکند
یکی را عدو چون در خیبرست
هر آن نامداری که نام آورد
به نام علا دوله نام آورست
خلیفه حسامش نهادست نام
حسامی که گردونش فرمانبرست
کمال و معالیش در اصل و نسل
از آدم بپیوسته تا محشرست
به مجلس تو گویی که صد خسروست
به میدان تو گویی  که صد لشکرست
به همت نگویم  که چون بهمن است
به حشمت نگویم که چون نوذرست
چو بهمن مر او را دو صد خادم است
چو نوذر مر او را دو صد چاکرست
زمینی که او رزم سازد بر آن
نباتش همه اخگر و خنجرست
سخن  گویم از تیز رو باره اش
که در زیر زین همسر صرصرست
به  دریا چو باد و به   خشکی چو خاک
به هامون چو آب و به  کوه آذرست
چو جولان کند هست کوه روان
چو گنبد زند گنبد اخضرست
چو خواهی شتابش یکی کشتی است
چو خواهی درنگش یکی لنگرست
چو چرخ است و خورشید آن چرخ سیر
که در ملک شاه جهان مفخرست
خداوند مازندران است میر
که مازندران فخر هر کشورست
حسد برد بر ملک ساری حجاز
که او را چنین خسرو داورست
فلک خدمتش را دو تا کرده پشت
از آن چفته بر صورت چنبرست
چو تصریف بینم جمال و جلال
دل ورای پاک تو چون مصدرست
رسوم تو سرمایه شاعران
مدیح تو پیرایه دفترست
دل من رهی هست در مدح تو
چو بحری که موجش همه گوهرست
به مدح تو یک شعر کردم تمام
چو شعری به شعری دلم ازهرست
قبول تو خواهم که تا زنده ام
چو جان خدمت تو مرا درخورست
الا تا که دی پیش بهمن بود
چو مهر از پس ماه شهریورست
بمان شاد در دولت و عز و ناز
که دولت تورا رهبر و یاورست
چه صورت است که بی جان بدیع رفتارست
چه پیکرست که بی دل شگفت  گفتارست
مساعد قدرست او و ترجمان قضاست
وزیر عقل و وکیل سپهر دوارست
به تیر ماند و او را به قیر پیکان است
به مرغ ماند و او را ز قار منقارست
به پای بسته ولیکن به فرق او سر اوست
به تن درست ولیکن به  روی بیمارست
بود نشان تن نادرست زردی روی
جرا درست تن است او و زرد رخسارست
نسیم بر تن زرین او نگارگرست
به روز بر سر مشکین او شب تارست
دهان او به سمن بر همی  گهر بارد
چون در دهان شبه دارد چرا گهربارست
وگر ز نافه زرین همی  گهر ریزد
میان تخته سیمین جرا نگونسارست
وگر ز عقل و ز فرهنگ نیستش خبری
جرا میانه فرهنگ و عقل معیارست
زبان دولت و دین است در دهان هنر
چو در بنان ادیب رییس مختارست
محمد آنکه سپهر محامد هنرست
برای پاک سمای نجوم و سیارست
دلش چو مصدر و توفیق همچو تصریف است
کفش چو نقطه و تحقیق همچو پرگارست
شهاب همت او را ز مهتری فلک است
درخت دولت او را ز بهتری بارست
از آن شدند خریدار او خداوندان
که طبع و خاطر او فضل را خریدارست
عزیز شد ز نکوکاری و گشاده دلی
که هم گشاده دل است او و هم نکوکارست
اگرچه همت یاری ز بخت نیک بود
خجسته همت او بخت نیک را یارست
ز بخشش ملک العرش و گردش فلکی
نصیب دشمن او حسرت است و تیمارست
بدو فرست  که تدبیر او کند آسان
هر آن سخن  که به نزدیک خلق دشوارست
به سوی دولت او از بلندی و پاکی
نه عقل را نظرست و نه وهم را بارست
از آنکه هست کرم را به نزد او مقدار
همیشه پیش بزرگان بزرگ مقدارست
هر آن نگار که پیدا شود ز خامه او
طراز مملکت خسرو جهاندارست
توقع است  که منشور من بیاراید
بدان عبارت شیرین که در شهوارست
مرا نوشتن منشور من به از خلعت
که درج پرگهرست آن و گنج دینارست
همیشه تا صفت آذرست و آذریون
همیشه تا صفت آذرست و آزارست
ستوده بادش کردار و نیک بادش بخت
که نیک بخت و موفق ستوده کردارست
همیشه قبله اقبال باد و دیده دین
چنانکه تاج بزرگان و فخر احرارست
با من امروز آن شکر لب را زبانی دیگرست
وز لطافت بر زبان او نشانی دیگرست
نوبرم هر روز داد از بوستان مهر خویش
نوبری کامروز داد از بوستانی دیگرست
در وفاداری به جان من بسی سوگند خورد
تا نگویم من  که سوگندش به جانی دیگرست
من  کنون در عاشقی با او به لونی دیگرم
زانکه او در دوستی با من به سانی دیگرست
هست هر روز از وصال او مرا سودی دگر
گرچه از هجرش مرا هر شب زیانی دیگرست
گر ز تیر غمزه او دل نگه دارم رواست
زانکه بر دل زخم آن تیر از کمانی دیگرست
ارغوان رنگش رخ است و ارغوان رنگش قبا
هر یکی  گویی به سرخی ارغوانی دیگرست
سینه نرمش چو میساوم به زیر دست خویش
بینم آن سینه به نرمی پرنیانی دیگرست
نیست در لشکر به زیبایی چو او یک داستان
گرچه زو در هر وثاقی داستانی دیگرست
آفتاب دیگرش خوانند در لشکر همی
زانکه لشکرگاه سلطان آسمانی دیگرست
شاه  گیتی بوالمظفر کز فتوح و از ظفر
در جهان مختصر گویی جهانی دیگرست
گر برفت آنکس  که بود اندر جهان صاحبقران
بر کیارق بعد ازو صاحبقرانی دیگرست
هست رکن الدین و برهان امیرالمومنین
راست گویی طغرل و الب ارسلانی دیگرست
فرخ ملک مشرق مهمان وزیرست
والا عضد دولت نزدیک مجیرست
ماه است وزیر و ملک مشرق خورشید
خورشید فروزنده بر ماه منیرست
ابرست وزیر و عضدالدوله دریاست
دریای  گهر بخش بر ابر مطیرست
آن در هنر و مردی بی یار و همال است
وین درکرم و رادی بی مثل و نظیرست
آن گاه شجاعت به همه فخر مشار است
وین وقت  کفایت به همه خیر مشیرست
با دانش پیرست آن هر چند جوان است
با بخت جوان است این  هر چند که پیرست
همواره وزیرست به اقبال ملک شاد
پیوسته ملک شاد به  تدبیر وزیرست
خصمان چو تذروند و ملک باز سفیدست
شاهان چو غدیرند و ملک بحر قعیرست
با باز کجا پرد جایی که تذروست
با بحر کجا کوشد جایی  که غدیرست
دولت ز بر ناصر دین دور نگردد
تا ناصر دین را ملک العرش نصیرست
شاهی است که بر تخت جهانداری و شاهی
چون جد و پدر نیکدل و پاک ضمیرست
اندیشه نداند که شعار هنرش چند
کاندیشه قلیل است و هنرهاش کثیرست
برگ شجر و قطره باران بهاری
هنگام شمار از هنرش عشر عشیرست
ای شاه تویی دیده دین و دل و دولت
آن کیست که او را ز دل و دیده  گزیرست
ازتاج وسریرست شهان را شرف و فخر
وز فر تو فخر و شرف تاج و سریرست
با قدر تو عیوق برابر نبود زانک
قدر تو عظیم آمد و عیوق حقیرست
تا نام تو بنوشت دبیر از بر منشور
سیاره غلام قلم و دست دبیرست
گر چرخ تورا مال دهد درخور همت
گردد غنی از همت تو هرکه فقیرست
در چشم هنر خاک قدمهای تو سرمه است
در مغز ظفر خاک سوارانت  عبیرست
عفو توگه مهر توآبی ز بهشت است
خشم تو گه  کینه عذابی ز سعیرست
گر پیش حسودت سعر از آهن و سنگ است
با نوک سنان تو پرندست و حریرست
در روی زمین نیست تو را هیچ مخالف
ور هست چنان دان که گرفتار و اسیرست
حقا که هنوز از فزع روز مصافت
در خانه خان ناله و فریاد و نفیرست
از خنجر تو بر لب جیحون و به توران
خاک و رخ اعدا چو طبرخون و زریرست
در عالم اگر چرخ اثیرست فرو تر
تیغت به اثر چیره تر از چرخ اثیرست
هر جا که کشی رایت و هر جا که نهی روی
تیغ تو میان ظفر و فتح سفیرست
بیش  از پدر بهمن و بیش از پسر زال
اندر سپهت حاجب و سالار و امیرست
در ملک مسیرست به نصرت سپهت را
چندانکه کواکب را بر چرخ مسیرست
چون مدت ایام طویل است تو را عمر
وز عمر تو دست بد ایام قصیرست
از دولت پیروز به اقبال تو هر روز
در روضه رضوان پدرت مژده پذیرست
او بر لب جوی می و شیرست به شادی
تا با تو جهان ساخته همچون می و شیرست
ای پادشه عصر طرب کن به چنین وقت
کایام طرب کردن و هنگام عصیرست
بر ناله زیر ازکف ساقی بستان می
کز بیم تو اعدای تو را ناله زیرست
بر قیر گره گیر قدح  گیر شب و روز
کز هیبت تو روز بداندیش چو قیرست
می نوش بر اشعار لطیف از قبل آنک
در مجلس تو ناقد اشعار بصیرست
مداح تورا هست خطر پیش بزرگان
تا خاطر مداح به مدح تو خطیرست
تا تیر دبیری کند و زهره زند رود
تا ماهی و خوشه شرف زهره و تیرست
از خم چو کمان باد مر اعدای تو را پشت
کز راستی احباب تو را پشت چو تیرست
از مهر تو در ناز و طرب باد نکوخواه
کز کین تو بدخواه در اندوه و زحیرست
از دولت تو باد قرار دل دستور
کز طلعت تو دیده دستور قریرست
شاهی که عدل و جود همه روزگار اوست
تاریخ نصرت و ظفر از روزگار اوست
قفل غم و کلید طرب روز بزم اوست
اثبات عدل و نفی ستم روز بار اوست
والی به حد شام یکی پهلوان اوست
عامل به حد روم یکی کاردار اوست
احسان او نگار گر ملک شد مگر
زیرا که شرق و غرب همه پرنگار اوست
نندیشد از پناه و حصار مخالفان
تا عصمت خدای پناه و حصار اوست
از کار زار او اجل اندر رسد به خصم
گویی اجل مقدمه کار زار اوست
شمشیر آبدارش شیری است از قیاس
شیری که مغز اهرمنان مرغزار اوست
هست او به شاهی از همه آفاق اختیار
تا قهر کفر و نصرت دین اختیار اوست
آموزگار خلق هنرهای او بس است
زیرا که در هنر خرد آموزگار اوست
هر شاه راکه بخت بلندست و کامکار
از دولت بلند و دل کامکار اوست
هرگنج و خواسته که نهادست در زمین
از بهر تفر قه همه در انتظار اوست
بر یک مکان مخالف او را قرار نیست
تا بر سریر ملک ولایت قرار اوست
بغداد دار ملک شد و بزم نوبهار
آرایش و شکفتن باغ از بهار اوست
اندر خورش نثار چه آرند بر زمین
کز آسمان سعادت کلی نثار اوست
بشکفت نو درختی از باغ دولتش
فرخ یکی درخت که اقبال یار اوست
ملک و شعار دولت او پایدار باد
کاشعار شاعران جهان در شعار اوست
ای آفتاب شاهی تخت آسمان توست
ملک زمین مسخر حکم روان توست
صاحبقران و خسرو روی زمین تویی
دولت همیشه رهبر و صاحبقران توست
گر مهرگان توست خجسته عجب مدار
نوروز تو خجسته تر از مهرگان توست
از هر قیاس کعبه شاهی سریر توست
وز هر شمار قبله شاهان مکان توست
فخر بزرگ و خرد ز نام بزرگ توست
جاه جوان و پیر ز بخت جوان توست
آتش به آهن اندر تیغ نبرد توست
واهن به آتش اندر تیرکمان توست
گر نصرت و ظفر ز مکانی طلب کنند
آن در رکاب توست و دگر در عنان توست
گر راست خواهد کردن مهدی همه جهان
مهدی تویی و راست جهان در زمان توست
بس دشمن سبکسر با لشکر گران
کاخر سبک شکسته ز گرز گران توست
در جنب همت تو جهان هست ذره ای
زیراکه همت تو فزون از جهان توست
گویی سنان تو ملک ا لموت دشمن است
کاندر حصار رفته ز سهم  سنان توست
از شرق تا به غرب گرفته حسام توست
وز قاف تا به قاف رسیده نشان توست
از عدل تو جهان همه چون بوستان شدست
وارام دوستان تو در بوستان توست
در خاندان هیچکس از خسروان نبود
این دولت بلند که در خاندان توست
شاها خراج دادن شاهان تو را به طوع
از تیغ تیز و بازوی کشورستان توست
وین دوستی نمودن سیصد هزار خلق
از دولت بلند و دل مهربان توست
تا برق همچو تیغ تو باشد به روز جنگ
چونانکه ابر چون کف گوهرفشان توست
با خرمی هزار خزانت خجسته باد
کز صد بهار بهتر و خوشتر خزان توست
خسرو تو باش و باده تو نوش و طرب تو کن
عالم تودار زانکه همه عالم آن توست
سروی به راستی چو تو در جویبار نیست
نقشی به نیکویی چو تو در قندهار نیست
جفت مهی اگرچه به خوبیت جفت نیست
یار شهی اگر چه به خوبیت یار نیست
زلف تو مشک بارد و بر مه زره شود
پس نام او چرا زره مشکبار نیست
خواهم  که بند و حلقه او بشمرم یکی
هرچند بند وحلقه او را شمارنیست
با خار نیست نرگس و بی خار نیست گل
گویند مردمان و مرا استوار نیست
زیراکه گرد نرگس تو هست خارها
گرد گل شکفته تو هیچ خار نیست
جانا به من اشارت انگشت و لب مکن
کاندر اشارت تو دلم را قرار نیست
چون بنگری ز دور مکن غمزه زینهار
کز غمزه تو جان مرا زینهار نیست
در چین اگرچه صنعت مانی نگار هست
زیباتر از تو در همه چین یک نگار نیست
مهر تو اختیار ملوک است تا تو را
جز مهر اختیار ملوک اختیار نیست
فرمانده عجم ملک ارغو که بی رضاش
سیاره را مسیر و فلک را مدار نیست
از جغری و ملکشه و الب ارسلان به ملک
معلوم خلق شد که چو تو یادگار نیست
در بخت او همی نرسد هیچ کوکبی
جز بخت او مگر به فلک بر سوار نیست
زان فخرکز چنار بود چوب تخت او
ماوی  گه سپاه پری جز چنار نیست
گرچه سپهر بر همه کس هست  کامکار
بر دولت مظفر او کامکار نیست
زیباتر از محبت او هیچ فخر نیست
رسواتر از عداوت او هیچ عار نیست
تا شد دل مخالف او همچو چشم مور
در چشم مور جز بن دندان مار نیست
یک تن ز لشکرش بزند بر هزار تن
هرچند در نبرد یکی چون هزار نیست
آنجاکه تیغ اوست ز آتش سخن مگوی
آتش فتوح شعله و نصرت شرار نیست
وانجا که طبع اوست ز دریا مثل مزن
دریا ستاره گوهر و عنبر بخار نیست
قدر بلند او ز بلندی چنان شدست
کاوهام خلق را بر او هیچ بار نیست
ای شاهزاده ای که ز آزادگی و جود
بحری است همت تو که آنرا کنار نیست
اصلی تر از نژاد تو کس را نژاد نیست
عالی تر از تبار تو کس را تبار نیست
در شاهی و هنر خرد آموزگار توست
واندر جهان به از خرد آموزگار نیست
ذاتی است دولت تو که او را بر آسمان
جز آفتاب و ماه یمین و یسار نیست
فرخنده مجلس تو بهشتی است پر ز حور
گرچه بهشت و حور کنون آشکار نیست
هر دل  که نام مهر تو بر خویشتن نبشت
جز با ستاره طربش روزگار نیست
هر جان که خط کین تو بر خویشتن کشید
جز با طلایه اجلش کار زار نیست
شکرت شکارگه شد و دلها درو شکار
کس را چنین شکارگهی پرشکار نیست
من بنده خواستار قبول تو گشته ام
زیرا که جز مرا دل تو خواستار نیست
تا دست راد و رای بلند تو دیده ام
با ابر و آفتاب مرا هیچ  کار نیست
طبعم ز بوی همت تو تازه چون شدست
گر خاک درگه تو چو زر عیار نیست
جانم به خاک درگه تو شاد چون شدست
گر بوی همت تو چو ابر بهار نیست
تا آسمان و برج و طبایع به اتفاق
جز هفت و جز دوازده و جز چهار نیست
پشت تو کردگار فلک باد روز و شب
زیراکه هیچ پشت به ازکردگار نیست
هر دل که جای دوستی شهریار نیست
برکام خویشتن نفسی کامکار نیست
هر سر که نیست بر سر حکم خدایگان
بر خط دین ایزد پروردگار نیست
هر جان که نیست مهر ملک را برو قرار
یک ساعتش به هیچ تن اندر قرار نیست
هر تن که نیست در کنف زینهار شاه
نزدیک هیچ خلق ورا زینهار نیست
ور جوهر خرد ز نگاری شود شگفت
نیکوتر از تو جوهر او را نگار نیست
هرکس که نیست بنده سلطان روزگار
او را امید به  شدن از روزگار نیست
هر ملک را که قاعده بی امر خسروست
آن قاعده به هیچ صفت استوار نیست
هر سیرتی که شاه نکردست اختیار
نزدیک عاقلان جهان اختیار نیست
هر شعرکان به نام شهنشه نگفته اند
آن را ز حکمت و ز معانی شعار نیست
باقی بود به نام چنین شهریار شعر
زیراکه در زمانه چنین شهریار نیست
شاهی که نصرت و ظفرش را قیاس نیست
شاهی که دانش و هنرش را شمار نیست
خرد و بزرگ و پیر و جوان را به شرق و غرب
بی اتفاق خدمت او افتخار نیست
ز اسفندیار و رستم تا کی بود حدیث
وقت حدیث رستم و اسفندیار نیست
اندر سپاه شاه جهان بیش از آن دو تن
گر نیک بنگرند کم از صد هزار نیست
گر در عرب به وقت نبی بود اعتبار
اندر عجم کنون کم از آن اعتبار نیست
شاه زمانه هست اگر نیست مرتضی
شمشیر شاه هست اگر ذوالفقار نیست
حکم خدای عزوجل را کرانه نیست
ملک خدایگان جهان را کنار نیست
قهار دشمنند خدای و خدایگان
با هر دو روی دشمنی و کارزار نیست
ای خسروی که عدل تو یار شریعت است
واندر کمال عدل تو را خلق یار نیست
بی کام و بی مراد تو روزی و ساعتی
سیاره را مسیر و فلک را مدار نیست
در عادت تو چیست  که آن دلپذیر نیست
در سیرت تو چیست که آن شاهوار نیست
شاهانه داد هر چه تو را داد بخت نیک
کس را ز بخت برتر از این انتظار نیست
گر عالم هنر ز بهاری شود بدیع
زیباتر از رخ تو به عالم بهار نیست
در شرق و غرب جایگهی نیست بر زمین
کان جایگه ز لشکر تو پرسوار نیست
کس را به خاطر اندر رازی نهان نماند
کان راز پیش خاطر تو آشکار نیست
یک شاه نیست در همه گیتی و یک امیر
کش دل به دام شکر تو اندر شکار نیست
یک بدسگال نیست تو را در همه جهان
کش خانمان زکینه تو تار و مار نیست
یک جای نیست در همه عالم عدوت را
کز آتش سیاست تو پرشرار نیست
یک چشم نیست در سپه دشمنان تو
کز خشم و هیبت تو در آن چشم خار نیست
یک سر نماند در همه خیل مخالفت
کز پای مرکب تو در آن سر غبار نیست
آن راکه نیست طبع کریم تو خواستار
تا یید بخت و سعد فلک خواستار نیست
دارد گذارده ملک الموت تیغ مرگ
بر هرکه پیش بخت تو خدمتگزار نیست
بی  دولت بلند و دل هوشیار کس
پیروز روز و شاد دل و شاد خوار نیست
خصم تو زان شدست  گریزنده و نفور
کش دولت بلند و دل هوشیار نیست
برکوهسار کرد حصار و نه آگه است
کان  کوهسار جز وطن خاکسار نیست
گر حضرت تو بیند معلوم گرددش
گز حضرت تو بهتر وبرترحصارنیست
آنجاکه هست خصم تو عارست و فخر نیست
اینجاکه هست تخت تو فخرست و عار نیست
با توست فتح و نصرت و فیروزی و ظفر
با خصم بد دل تو یکی زین چهار نیست
بگذشت ز اعتدال همه کارهای او
کس را ازو کنون طمع اعتذار نیست
پیرار و پار عفو تو گسترده شد بر او
امسال کارهاش چو پیرار و پار نیست
تا پیش تو نیاید و فرش تو نسپرد
جفت غم است و هیچکسش غمگسار نیست
اقبال تو بیاوردش گر نیاید او
کاقبال را مهمتر ازین هیچ کار نیست
تا جز به فضل هیچ  کسی دین شناس نیست
تا جز به حلم هیچ کسی بردبار نیست
جاوید باد دولت و عمر تو در جهان
زیراکه عمر و دولت تو مستعار نیست
بر فرق تو ز رحمت یزدان نثار باد
زیراکه به ز رحمت یزدان نثار نیست
ذوالجلال  است آن  که در وصف جلالش بار نیست
هرچه خواهد آن  کند کاری برو دشوار نیست
ملک او را ابتدا و انتها و عزل نیست
ذات او را آفت و کیفیت و مقدار نیست
آن خداوندی  که هست او بی نیاز از بندگان
وان جهانداری که او را حاجب و جاندار نیست
بنده را کسب  است و کسب  بندگان مخلوق اوست
بی قضای او خلایق را یکی  کردار نیست
در ره اسلام بی توفیق او تکبیر نیست
در سپاه کفر بی خذلان او زنار نیست
آب و گل را در خدایی  کدخدایی کی رسد
در ربوبیت خداوند جهان را یار نیست
هیچ مخلوقی نداند سر خالق در جهان
گر تو مخلوقی تو را با سر یزدان کار نیست
آن  که مومن را وعید جاودان  گوید به رحم
او چنان داند که ایزد راحم و غفار نیست
سر ایزد را مجوی از نقطه پرگار دهر
زانکه سر ایزدی در نقطه و پرگار نیست
قدرت او را همی بینی به چشم معرفت
پیش چشم تو ز شبهت پرده دیوار نیست
هرچه هست اندر جهان از قدرت و ابداع اوست
قدرت و ابداع کار گنبد دوار نیست
کوکب سیار برگردون چو مجبوران چراست
گر نشان قهر او بر کوکب سیار نیست
گر خرد داری نداری تکیه بر مهر جهان
کز جهان غدار تر هم در جهان غدار نیست
ور سخن دانی ندانی راحت از دور فلک
کز فلک مکارتر زیر فلک مکار نیست
جان ازین گیتی مدان گیتی به یک لحظت رسد
ای عجب  گویی مسافت در میان بسیار نیست
آن دلی باشد سزای بارگاه مغفرت
کاندر آن دل جز سپاه معرفت را بار نیست
ابر لولو بار هست اندر هوا وقت بهار
در هوای مغفرت جز ابر رحمت بار نیست
سر مومن هست در دریای ایمان چون صدف
وان صدف چون بنگری بی لولو شهوار نیست
گر کسی لعنت  کند بر مومنان از اعتقاد
درکف کفرست اگرچه در صف  کفار نیست
ور به استغفار از آن لعنت بخواهد عذر خویش
خلق را در لعنت او جای استغفار نیست
مرد برخوردار گردد هم ز دین و هم ز عقل
مدبرست آن کاو ز دین و عقل برخوردار نیست
خفته را از راه گمراهی برانگیزد به علم
آن که علمش جز دلیل دولت بیدار نیست
عالم چو بوی عافیت شهریار یافت
بشکفت پیش از آنکه نسیم بهار یافت
بر خلق شد خجسته و فرخنده روزگار
زین عافیت که پادشه روزگار یافت
چون زینهار یافت تن و جان او ز رنج
ملک از حوادث فلکی زینهار یافت
چون او گرفت قوت و شد با قرار دل
ملت گرفت قوت و دولت قرار یافت
هنگام آنکه ماه سپر گشت بر سپهر
گر ماه عمر او ز تکسر غبار یافت
زایل شد آن غبار و درخشنده گشت ماه
چون از هلال گوش فلک گوشوار یافت
در بوستان ملک درخت بقای شاه
از عز دولت ابدی برگ و بار یافت
خلد برین بدید به دنیا معاینه
هرکس که سوی بارگه شاه بار یافت
شاه بلند بخت ملک سنجر آن که او
از بخت هرچه یافت ملکشاه وار یافت
شاهی که زیر جوشن و خفتان به روز رزم
زور هزار رستم و اسفندیار یافت
او را خدای داد به یک حمله صد ظفر
حمله هزار بود و ظفر صدهزار یافت
چون روزگار منزلت بخت او بدید
او را جمال دوده و فخر تبار یافت
چون در تبار و دوده او بنگرید بخت
خورشید را پیاده و او را سوار یافت
هرگز که یافت جز پدر و جدش از ملوک
آن نام کاو ز همت و رزم و شکار یافت
زیبد که خسروان جهان یاد او خورد
کاو را جهان ز جد و پدر یادگار یافت
ای خسروی که هر که نهان تو باز جست
از نیکویی نهان تو چون آشکار یافت
آن کز چهار طبع سخن گفت در جهان
اندر چهار چیز تو آن هر چهار یافت
در حلم و طبع تو صفت خاک و باد دید
در جود و خشم تو اثر آب و نار یافت
آن کس که غوص کرد و گهر یافت از بحار
طبع تو را به جود فزون از بحار یافت
کان را کنار یافت بهرحال و قعر دید
وین را نه قعر دید و نه هرگز کنار یافت
گل یافت نیکخواه تو آنجا که خار جست
وانجا که بدسگال تو گل جست خار یافت
گه پست شد مخالف تو گه بلند شد
پستی ز جاه دید و بلندی ز دار یافت
هر دشمنی  که با تو به صحرا سپر کشید
بر خویشتن ز تیر تو صحرا حصار یافت
هر کس که یافت در دل دشمن سنان تو
در چشم مور تیزی دندان مار یافت
تو حیدری و هرکه ز حکم تو سر کشید
در سر به جای مغز همه ذوالفقار یافت
شاها ز تندرستی تو طبع روزگار
امسال فر و زیب زیادت ز پار یافت
پژمرده بود دهر و تهی از نگار و رنگ
شد زین نشاط تازه و رنگ و نگار یافت
باقی بمانیا که جهان از بقای تو
امن تمام و مصلحت بیشمار یافت
کار تو باد رونق و ترتیب یافته
کز تو زمانه رونق و ترتیب کار یافت
قانون افتخار و شرف دولت تو باد
کز دولت تو دین شرف و افتخار یافت
یاد باد آن شب  که یارم دل ز منزل برگرفت
بار در بست و ره منزلگه دیگرگرفت
تا کشیده رنج داغ هجر بر جانم نهاد
ناچشیده می خمار مستی اندر سرگرفت
چنبر زلفش ز من بربود چرخ چنبری
تا ز هجرش قامت من پیکر چنبر گرفت
گفتم ای شکر لبا نزدیک من باز آی زود
چشم برهم زد به لولو لاله در شکرگرفت
شد جهان برچشم من همچون دلم تاریک و تنگ
چون کشید او تنگ اسب و تنگم اندر برگرفت
بر امید آنکه بازم صحبت اوکی بود
من همی طالع گرفتم او همی دفترگرفت
جان من شد رفتنی از رفتن جانان من
من دل از جان برگرفتم او دل از من برگرفت
دیدم آن شب گنبد اخضر چو دریای محیط
پیکر دریای اخضر گنبد اخضرگرفت
از سوی خاور برآمد باد و دریا موج زد
روی آن دریای اخضر سربه سر گوهر گرفت
شب چو کشتی بود و موجش لنگر و ملاح ماه
گفتی آن کشتی سکون از جنبش لنگرگرفت
آسمان چون بوالعجب بود وز مهرش مهره بود
بوالعجب گفتی که مهره زیر پای اندرگرفت
تا زمین چون مادری بود و مهش فرزند بود
گفتی آن فرزند رفت و دامن مادرگرفت
باختر شد همچو صیاد و ز صبح آورد دام
هر زمان  گفتی به دام اندر همی اختر گرفت
صبحدم  گفتی فلک چهره به نیلابه بشست
رنگ شمشیر جمال الدین ابوجعفر گرفت
آفتاب دین پیغمبر محمد بن حسن
آن خداوندی که در دین رسم پیغمبرگرفت
خسرو اسلام فال از طلعش گیرد همی
همچو پیغمبرکه فال از طلعت حیدرگرفت
فر جعفر دارد او لیکن همای همتش
زیر پر هفت آسمان ماننده جعفرگرفت
مصر تشریف امیران مجلس میمون اوست
هرکسی تشریف را تصریف ازین مصدر گرفت
هرکه باشد طالب مهرش بماند چون خضر
زانکه مهرش لذت مطلوب اسکندر گرفت
وان که بگذارد قدم در راه کین او اجل
بندی اش برپا نهد کش کس نیارد برگرفت
از نهیب نعل اسب و مخلب شاهین او
مه به ماهی رفت و ماهی ماه را پیکر گرفت
پای شبدیزش تو گویی پویه از آهو گرفت
پر شاهینش تو گویی قوت از صرصر گرفت
آن به منزل درهمی پی در دگر منزل نهاد
وین به  کشور درهمی صید از دگر کشور گرفت
آن یکی گفتی که هامون را به زیر ران گرفت
وین دگر گفتی که  گردون را به زیر پر گرفت
خور ز رنگ تیغ گوهربار او گیرد شعاع
گر چه هرگوهر به کان رنگ از شعاع خورگرفت
تیغ او پوشید گویی جامه رهبان روم
روی بدخواهش به جای سیم خور در زر گرفت
وز نهیب تیغ او دشمن به روم اندر گریخت
جای خویش اندر چلیپا خانه قیصر گرفت
ای جهانگیری که بر تو گوید و گفت آفرین
هرکه اندر دست خنجر گیرد و خنجر گرفت
شاه چین را داد حکم آسمانی گوشمال
تا چرا بی حکم تو بر سر همی افسر گرفت
گر ضیافت کرد ابراهیم بن  آزر مدام
تا غریبان را به حکم خویشتن چاکرگرفت
شاه چین در این ضیافت چاکر درگاه توست
در ضیافت رسم ابراهیم بن  آزرگرفت
تا معزی یافت از ابر قبول تو سرشک
بر زمین حکمت از تخم معانی برگرفت
شعرهای او گرفت از یمن مدح تو شرف
وان شرف گر بنگری امروز تا محشرگرفت
مدتی چون ذبح اسمعیل بن هاجر نمود
زانکه او را دست هجر تو همی حنجرگرفت
تا ز مدح و آفرینت چشمه خاطر گشاد
زنده گشت و فر اسمعیل بن  هاجرگرفت
چشم کابین دارد از جود تو ای صدر جهان
کز مدیح تو عروس خاطرش گوهر گرفت
گرچه شعر و شاعری در عهد ما با قیمت است
از کمال خاطر تو قیمت دیگر گرفت
تا زمین در روز گیرد روشنی از باختر
همچو اندر شب فلک تاریکی از خاور گرفت
با رضای ایزدی بادی که عالی دولتی است
هر که او راه رضای ایزد داور گرفت
روی بدخواه تو بادا روز و شب نیلوفری
کز خلاف تو دل او رنگ نیلوفر گرفت
هر نور و هر نظام که ملک جهان  گرفت
از سنجر ملک شه آلب ارسلان  گرفت
صباحبقران مشرق و مغرب معز دین
شاهی که او به تیغ و به دولت جهان گرفت
تا گشت شاهنامه او فاش در جهان
از شرق تا به غرب همه داستان گرفت
نه نه  که او همه هنر از خویشتن بیافت
حاجت نیامدش که ره باستان گرفت
ایدون  گمان برند که او در هنر مگر
رسم قباد و سیرت نوشیروان گرفت
رستم کجا شدست که تنها دلیروار
شیر و سپید دیو به مازندران گرفت
اسفندیار نیز کجا شد که بی عدیل
سیمرغ و اژدها به ره هفتخوان گرفت
نام و نشان جمله  کنون  گم شد از جهان
زان ملکها که خسرو خسرو نشان گرفت
چون رزم  کرد بر در غزنین به ساعتی
صد پیل مست و سیصد شیر ژیان گرفت
گیرند ملک خصمان شاهان به سالها
او باز ملک شاهان در یک زمان گرفت
چون بر زد آسمان به زمین روز کارزار
گفتی زمین ز بیم ره آسمان  گرفت
از عرش بوسه داد رکابش فرشته وار
وز چرخ بخت مرکب او را عنان گرفت
چرخ فلک زبهر سلیح نبرد او
رنگ حسام و جوشن و برگستوان گرفت
اسبش به پویه رفتن باد سبک  گرفت
پیلش به حمله پیکر کوه گران گرفت
خورشیدوار کوه گران زیر مهد کرد
جمشیدوار باد سبک زیر ران گرفت
گر هست در سمرکه ز شاهان روزگار
شهری فلان گشاد و یکی باهمان گرفت
من آن سمر نخوانم و دانم که شاه ما
از چین و هند تا به در قیروان  گرفت
بر دشت ساوه و در غزنین به روز جنگ
ملک عراق وکشور هندوستان گرفت
تیغش که چون بنفشه کبودی همی نمود
در حال سرخی بقم و ارغوان  گرفت
ازکشتگان او به زمین عراق و هند
وادی وکوه و دشت همه استخوان گرفت
بی  جان در آن زمان بلاجمله تن  گرفت
بی تن در آن دیار هوان جمله جان گرفت
عالم چنانکه خواست دل و جان اوگشاد
گیتی چنانکه بود مرادش چنان  گرفت
جان در خطر نهاد و مصاف عدو شکست
تا کس نگویدش که جهان رایگان گرفت
شاها جهان ز شخص تو قیمت گرفت و قدر
چونانکه شخص قیمت و قدر از روان گرفت
رزم از سموم قهر تو سهم سقرگرفت
بزم از نسیم خلق تو بوی جنان گرفت
هر دشمنی  که با تو سخن  گفت در نبرد
از بیم تیغ تو سخنش در زبان گرفت
بی بیم و بی گزند کبوتر ز عدل تو
در چشم چرغ و چنگل باز آشیان  گرفت
از فر توگرفت چو نیکو نگه کنند
اندر زمین توران ملکی که خان گرفت
ور ژرف بنگرند گرفت از رضای تو
در هند هر چه خسرو زاولستان گرفت
جز در خور خزانه او نیست هرگهر
کز آفتاب رنگ به کوه و به کان گرفت
شد بی خبر ز همت جود تو سو زیان
هر چند هر کسی خطر از سوزیان  گرفت
خورشید چون زکوه زند تیغ بامداد
گویی که روی خاک همه زعفران گرفت
زخم کمانگروهه تو ماه را بخست
زان خستگی بروی مه اندر نشان گرفت
گاهی ز مهر دست تو شکل سپرگرفت
گاهی ز عشق تیر تو خم  کمان گرفت
شد در خور سیاست تو مرد راهزن
گر آستین و دامن بازارگان گرفت
در مرو شد به امر تو آویخته به دار
هر دزد کاو به راه پی کاروان گرفت
صاحبقران تویی و وزیر تو صاحب است
گیتی شرف ز صاحب و صاحبقران گرفت
بر شد بنای عدل به گردون هفتمین
تا او به دولت تو قلم در بنان گرفت
اومیزبان توست و خجسته است و فرخ است
فالی که از سعادت تو میزبان گرفت
زیبد که جان خویش کند میزبان نثار
کاین روز عز و مرتبه از میزبان گرفت
تا از بهارگردد طبع جهان جوان
چونانکه طبع پیر ز باد خزان  گرفت
سوی جوان و پیر نگه کن که در ازل
بر چرخ پیر یاد تو بخت جوان  گرفت
از بهر دین به غزو کمر بند در میان
کز ملک تو سپاه حوادث کران گرفت
تا جاودان بمان به سعادت که روزگار
آرام و ایمنی ز تو تا جاودان گرفت
خسروا می خور که خرم جشن افریدون رسید
باغ پیروزی شکفت و صبح بهروزی دمید
در چنین صد جشن فرخ شادباش و شاه باش
کایزد از بهر تو این شاهی و شادی آفرید
ملک  گیتی دولت عالی تورا دادست و بس
چون تو شاهی را ز شاهان دولتی چونین سزد
برگزیدی عدل و دینداری و جستی نام نیک
لاجرم یزدان تو را از خلق عالم برگزید
هر اثر کز شهریاران در هزاران سال بود
از تو در ده سال شاها بیش از آن آمد پدید
سروران را سر به نام تو همی باید فراشت
خسروان را می به یاد تو همی باید کشید
پایه تخت تو را بر سر همی باید نهاد
نعره  کوس تو را با جان همی باید شنید
ای بسا شهرا که بگشادند شاهان پیش ازین
بخت تو بگشاد و شمشیر تو بود آن را کلید
اژدها کردار شمشیر تو تا آشفته گشت
سامری کردار بدخواه تو از دنیا رمید
نامور بنمای شاهی را که با تو رزم جست
جانور بنمای خصمی را که با تو سرکشید
آنکه با تو رزم جست از دست تو برد آنچه برد
وانکه با تو سرکشید از تیغ تو دید آنچه دید
تا نهاد اقبال تو بر گردن گردون لگام
ملک بی آرام توسن رام گشت و آرمید
با نهنگ از امن تو ماهی به آب اندر بخفت
با پلنگ از عدل تو آهو به دست اندر چرید
نه  کسی از طاعت و فرمان تو یارد گریخت
نه کسی با ناچخ و زوبین تو یارد چخید
خصم تو شاها همی بیهوده جوید تخت و تاج
کش به جای تخت تابوتی همی باید خرید
گر شکار او همی شیرست در خم  کمند
پیش تخت تو به  خدمت چون  کمان خواهد خمید
نامه بسیاری رسید از دولت تو سوی تو
نامه آن نامه است کز دولت کنون خواهد رسید
من رهی از آفرین تو معانی پرورم
زانکه عالی دولت تو من رهی را پرورید
تا به سان چهره خوبان و روی عاشقان
سرخ باشد ارغوان و زرد باشد شنبلید
بر تو فرخ باد و میمون نوبهار و مهرگان
کز تو اندر هفت کشور نوبهاری بشکفید
بزم و مال و نوش را تا جاودان درخور تویی
بزم ساز و مال بخش و نوش کن جام نبید
چون خلد شد خراسان با شادی مخلد
از شاه با سعادت محمود بن محمد
شاهی که بود خواهد تا دامن قیامت
هم ملک او مهنا هم بخت او موید
شاهی که در سخاوت صد خسروست تنها
شاهی که در شجاعت صد لشکرست مفرد
از بهر افسر او زاید ز آب لولو
وز بهر ساغر او خیزد ز خاک عسجد
لعل و زبرجد از کان آرد پدید گردون
تا برکمر نشاند هم لعل و هم زبرجد
اسبش به گاه جولان ماند به چرخ گردون
وز فرقدست و شعری او را لگام و مقود
شاهی است او که دارد در خاندان شاهی
دولت زیادت از مر حشمت زیادت از حد
هست از بلند بختی چون عم و چون برادر
هست از بزرگواری ماننده اب و جد
شاه جهان محمد زو شاکرست و راضی
زیر درخت طوبی در جنت مخلد
با ناز و شادمانی امروز آمد ایدر
با عز و کامرانی فردا رسد به مقصد
سلطان عالم او را بر تخت پادشاهی
هر روز در خراسان مجدی دهد مجدد
باغ مراد سلطان گردد بدو مزین
کاخ نشاط لشکر گردد بدو مشید
وز رای روشن او دلها شود منور
وز فر طلعت او رخها شود مورد
ای خسروی که پیشت گر شیر حمله آرد
دستت به زخم خنجر آن حمله را کند رد
هرکس که با تو دل را چون تیر راست دارد
در پیش تو به  خدمت همچون کمان  کند قد
چون مهر آسمان را مهرت شود قلاده
بوسد زمین به  خدمت منت  کند مخلد
چون بر سر تو باشد آن افسر مرصع
چون درید تو باشد آن خنجر مهند
خورشید را تو گویی داری نهاده بر سر
مریخ را تو گویی داری گرفته در ید
بتوان شمرد آسان اسباب دولت تو
گر قطره های باران هرگز سود معدد
دولت به سان نصرت کردست با تو پیمان
تا عالم است باشد پیمان او موکد
از لفظ مدح گویان در حق پادشاهان
گر فال سعد باسد فال رهیت اسعد
این مدح گوی مخلص زودا که در خراسان
در مدح و آفرینت سازد بسی مجلد
تا آفرین و مدحت از برکنند شاهان
چون کودکان مکتب از برکنند ابجد
خوانند و یادگیرند آن شعرهای زیبا
هم عالمان افضل هم فاضلان اوحد
تا گرد زهره و مه بر روی خوبرویان
باشد ز عنبر و ند زنجیرها معقد
تابنده باد رایت همتای زهره و مه
خوشبوی باد بزمت مانند عنبر و ند
از فر بخت بادا عیشت همه مهنا
وز مهر شاه بادا کارت همه ممهد
پیوسته جان مادح در شکر تو مغرق
همواره پای حاسد در بند تو مقید
دیدار تو مبارک ایام تو همایون
تایید تو مخلد اقبال تو موید
تا جهان باشد خداوند جهان خاتون بود
دولت و اقبال او در ملک روزافزون بود
تا که باشد تاج شاهی بر سر سلجوقیان
تاج د ین و تاج دنیا در جهان خاتون بود
عز گوناگون بود دایم سزای تاج دین
تا سزای تاج گوهرهای گوناگون بود
تا رضای او همی جویند سلطان و ملک
بخت سلطان فرخ و فال ملک میمون بود
آن یکی در شهریاری به ز نوشروان بود
وین دگر در پادشاهی مه ز ا فریدون بود
روی او در ملک روشن چون  کف موسی بود
طبع این در عدل صافی چون دل هارون بود
تا بود چون مادر موسی و هارون تاج دین
بدسگال هر دو چون فرعون و چون قارون بود
بس سعادتها که از خاتون پدید آید همی
کان سعادتها ز وهم آدمی بیرون بود
هست اسرار خدایی کار خاتون بزرگ
بنده نشناسد که اسرار خدایی چون بود
گر ز بهر چشم بد تعو یذ و افسون عادت است
وهم و سر او به از تعویذ و از افسون بود
هر چه راند بر زبان و هر چه آید در دلش
عدل را تاریخ باشد فتح را قانون بود
رای او ازگنبد گردون بسی عالیترست
پیش رای او چه جای گنبد گردون بود
هرکجا از حشمت و مقدار او گویی سخن
هفت کشور خرد باشد هفت گردون دون بود
گر خیال عدل و انصافش به جیحون بگذرد
شکر اوگوید هر آن ماهی  که در جیحون باد
ور به دریا بگذرد اقبال او آرد برون
هرچه اندر قعر دریا لولو مکنون بود
از سرشک جود او در باغ ایام بهار
کارگاه پرنیان و چرخ سقلاطون بود
وز نسیم دولت او بر درخت و برزمین
عقدهای بهرمان و فرش بوقلمون بود
بر هر آن صحرا که باد همتش یابد گذر
خاک آن صحرا به مشک و غالیه معجون بود
زانکه آخر حرف نون است از خطاب و نام او
ماه نو بر چرخ هر ماهی چو زرین نون بود
بنده ای کز دست او منشور یابد بر عمل
حشمت آن بنده بیش از حشمت مامون بود
چون درآرد موکب عالی به  مرو شاهجان
هیبت او در طراز و در بلاساغون بود
باز چون موکب برد بیرون به پیروزی ز مرو
گرد لشگرگاه او بر ساحل سیحون بود
آنگه بگریزد ز لشکر گاه او مدبر بود
و آن که بد خواهد به فرزندان او ملعون بود
باشد اشعار معزی بر سر احرار تاج
تا دل و جانش به  شکر تاج دین مرهون بود
از ملوک دهر تا موزون هم یابد عطا
تا ثنای او به میزان خرد موزون بود
تا زمین در ماه نیسان چون رخ لیلی بود
تا هوا در ماه کانون چون دم مجنون بود
باد کانون همچو نیسان بر خداوند جهان
تا همه نیسان بدخواهان او کانون بود
بهره او تا قیامت راحت بی رنج باد
تاکه رنج و راحت اندر قصه ذوالنون بود
چشم و روی حاسدانش باد همچون سیم و زر
تاکه سیم و زر به ترکی یرمق و التون بود
ماه کند بر فلک ستایش آن خد
سرو کند در چمن پرستش آن قد
عاریه دارند سرو و ماه تو گویی
راستی و روشنی از آن قد و زان خد
ای شده بی علتی دو چشم تو بیمار
ای شده بی حجتی رخ تو مورد
روی تو کردست نقس مانویان زشت
سحر تو کردست سحر بابلیان رد
چشم تو ضحاک دیگرست  که دارد
آخته ضحاک وار تیغ مهند
زلف تو داود دیگرست که دارد
عاج منقط به زیر ساج معقد
خط تو گویی نوشت دست زمانه
بر سمن و نسترن ز غالیه ابجد
لختی از او نصب کرد و لختی از او رفع
بعضی از او همزه کرد و بعضی ازو مد
گر سببی داشت درد عشق تو تا شد
آن رخ بیجاده گون به گونه عسجد
بی سببی خیره چون  گرفت نگویی
آن لب یاقوت رنگ  رنگ زبرجد
بار خدایا ز بس جلال و ملاحت
گر صفت تو همی برون شود از حد
بر صفت تو گرفت بیشی و پیشی
مدح اجل سعد ملک سعد محمد
آنکه به تمکین اوست عقل ممکن
وانکه به تایید اوست بخت موید
شد به  کمالش جمال فضل مهیا
شد ز بنانش بنای جود مشید
در عدد فضل او چگونه رسد وهم
قطره باران نه ممکن است معدد
جز به مبارک حدیث او نگشاید
هرچه به قید حوادث است مقید
هست بدان منزلت که مجلس او را
ماه و ستاره سزد نهالی و مسند
در سفر و در حضر چه خفته چه بیدار
حاصل دارد چهار چیز موبد
زایزد خشنودی و عنایت سلطان
یاوری دولت و مساعدت جد
ای به سزا مهتری  که مجد تو هر روز
هست به نزدیک مجد سعد مجدد
اوحد عصری و در خطاب اجلی
گشت نصیب تو هم اجل و هم اوحد
جامع فضلی و مفردی به کفایت
چون تو به  گیتی کجاست جامع مفرد
رسم تو آراسته است دولت سلطان
رای تو افروخته است ملت احمد
عیش کریمان به جاه توست مهنا
شغل حکیمان به جود توست ممهد
بر تن اعدای توست جامه سودا
در ید بیضای توست خامه سودد
جامه سودا بود سزای چنین تن
خامه سودد بود جزای چنان ید
جان اب و جد به روزگار تو شادند
کز هنر توست آب و جاه اب و جد
مدح تورا در جهان بیاض سوادست
تا که جهان گاه ابیض است وگه آه سود
مرد بباید به دوستیت  مجرب
تا شود از رنج روزگار مجرد
از دل و از اعتقاد باک مرا هست
مدح تو مقصود و بارگاه تو مقصد
هست همیشه زبان و جان و دلم را
شکر تو معتاد و من به شکر تو معتد
گر بودم فکرت جریر و فر زدق
ور بودم فطنت خلیل و مبرد
هم نتوانم به شرط  گفت مدیحت
هم نتوانم تمام کرد مجلد
تا که بتابد همی به قدرت باری
از فلک زودگرد شعر ی و فرقد
مرکب اقبال تو همیشه فلک باد
شعری او را لگام و فرقد مقو د
طالع تو سعد باد چون لقب و نام
بخت تو مسعود باد و فال تو اسعد
بزم تو چون خلد و تو نشسته چو رضوان
شاد به خلد اندرون ز عمر مخلد
روز تو فرخ به فر خسرو سرور
کار تو عالی به سعی دولت سرمد
به فال فرخ و روز مبارک از بغداد
شه ملوک سوی دارملک روی نهاد
ز رای و همت عالی به مدت شش ماه
هزار سیرت نیکو نهاد در بغداد
خرابه های کهن را به فر دولت خویش
چو بوستان ارم کرد خرم و آباد
به دشت  کوفه و هیت و مداین و تکریت
شکارکرده و داده به شیر مردی داد
نشسته بر لب دجله گرفته جام به  دست
زبیم او به لب نیل ناله و فریاد
سران لشکر او آمده ز روم و ز شام
قبای مرتبه پوشیده هر یکی چو قباد
نموده خدمت خویش و گرفته خلعت شاه
فزوده مرتبه و بازگشته خرم و شاد
شهی  که سیرت و آیین او چنین باشد
به شاهی اندر خرم زیاد و دیر  زیاد
چنین بود نسق ملک و رونق دولت
چو خسروی بود اندر شهنشهی استاد
بناست دولت و عزم ملوک بنیادست
بنا بلند بود چون قوی بود بنیاد
هنر بباید تا نامدار باشد مرد
گهر بباید تا قیمتی بود پولاد
خدایگان هنرپرور این چنین باید
که دانش و هنرش داد ملک و دولت داد
گشاد ملک جهان و ببست دست بدان
به داد خویش تهی کرد عالم از بیداد
نه آسمان بتواند گشاد آنچه ببست
نه اختران بتواند ببست آنچه گشاد
ایا متابع امر تو حاضر و غایب
و یا مسخر حلم تو مهتر ازکهزاد
ز جام توست یکی قطره چشمه حیوان
ز تیغ توست یکی شعله آز خراد
همی زجود تو گویند رادمردان شکر
همی به شکر تو گیرند شیر مردان یاد
خجسته شد به تو روز جهانیان که تویی
خجسته  روی و خجسته  پی و خجسته  نژاد
ستاره دیدکریمان بسی و چون تو ندید
زمانه  زاد بزرگان بسی و چون تو نزاد
رسول  گفت که در امتم شهان باشند
که عمرشان کشد از عدل برتر از هشتاد
گر این حدیث درست است مژده باد تو را
که عمر تو کشد از عدل بر صد و هفتاد
شکفته ملک تو باغی است و اندرو سپه است
چو لاله و گل و نسرین و نرگس و شمبثباد
گهی نسیم طربشان دهی ز طبع کریم
گهی سرشک نعمشان دهی زد و کف راد
نه ترس آنکه خللشان رسد ز تابش هور
نه بیم آنکه زیانشان رسد ز جنبش باد
تو اختیار خدایی و از سعادت توست
که اختیار سفر کردن تو نیک افتاد
به فرخی شدنت بود در مه آبان
به شادی آمدنت هست در مه خرداد
به روزگار خزان گر شدنت  فرخ بود
به روزگار بهار آمدنت  فرخ باد
همیشه تا که تفاوت بود به نعت و صفت
میان سوسن و خار و میان بلبل و خاد
بهر مقام تورا باد نو به نو شادی
ز گونه گونه بتان مجلس تو چون نوشاد
موافقانت  به شادی و ناز چون خسرو
مخالفانت به سختی و رنج چون فرهاد
فلک به ملک جم ای شاه مژده داد تو را
به عمر خضر تو را روزگار مژده دهاد
بقای خلق جهان در بقای دولت توست
خدای چشم بد از دولت تو دور کناد
ای شاد ز تو خلق و تو از دولت خود شاد
دنیا به تو آراسته و دین به تو آباد
ایزد همه آفاق تورا داد سراسر
حقا که سزاوار تو بود آنچه تو را داد
معلوم شد از تیغ تو هم نصرت و هم فتح
موجود شد از طبع تو هم دانش و هم داد
در شرع به شمشیر تو شد سوخته بدعت
در ملک به فرمان تو شد کاسته بیداد
از لشکر تو هست به روم اندر آسیب
وز خنجر تو هست به شام اندر فریاد
با فر تو و فتح تو در مشرق و مغرب
از فر جم و فتح سکندر که  کند یاد
قفل در فتنه است وکلید در روزی
در رزم سر تیغت و در بزم کف راد
تا آتش تیغ توببرد آب مخالف
در خاک شد آن کس که بد اندر سر او باد
بس آهن و پولاد که از حزم تو شد موم
بس موم  که از عزم تو شد آهن و پولاد
بس حصن  که شاهان بگشودند به ده سال
بخت تو کمر بست و به یک ساعت بگشاد
بس خصم که پای از سر خط تو برون برد
چون دید سر تیغ تو از پای درافتاد
یکساله فتوح تو ز هفتاد فزون است
سال تو هنوز آمده بر نیمه هفتاد
گر عدل به هشتاد کند عمر بزرگان
پس عدل تو عمر تو کشد بر صد و هشتاد
ای درکف پیمانت دل حاضر و غایب
ای بر خط فرمانت سر بنده و آزاد
آن کیست که دل درکف پیمان تو نسپرد
وان کیست که سر بر خط فرمان تو ننهاد
گرچه خرد استاد همه آدمیان است
از دولت و اقبال خرد را تویی استاد
حکمت چو عروس است و عطای تو چوکابین
رای تو چو مشاطه و جود تو چو داماد
بنشین به خوشی شاد که اقبال تو داری
تو شاد به اقبال و همه خلق به تو شاد
از دولت عالی به سعادت ستدم داد
زین خلعت فاخر که خداوند مرا داد
جون دجله بغداد مرا بود دو دیده
دجله بشد و خانه من گشت چو بغداد
در پیش شهنشاه چو دو بیت بگفتم
از جود شهنشاه شدم شاعر استاد
آباد بر آن شاه  که از جود کف او
ویران شده بر شاعر نوبر شده آباد
ای خسرو دین پرور و ای شاه جهانبخش
بند همه شاهان به سر تیغ تو بگشاد
هر شاه  که  گنج و سپه آراست به  گیتی
گنج و سپه خویش به  پیش تو فرستاد
تا بخت تو بر نصرت دین دست برآورد
بس دشمن سرگشته که از پای درافتاد
تیر تو چو غربال کند ا غیبه ا جوشن
تیغ تو چو سیماب کند آهن و فولاد
آن کیست که دل درکف پیمان تو نسپرد
وان کیست که سر بر خط فرمان تو ننهاد
تو نوش خوری دایم و بدخواه خورد زهر
تو باده کشی دایم و بدخواه کشد باد
شش چیز تو را هست در این خانه شاهی
فتح و ظفر و نصرت و دین و شرف و داد
ملک همه آفاق تو داری به سعادت
همواره چنین خواهم و همواره چنین باد
در معزالدین ملکشاه آفتاب دین و داد
روز عید روزه داران فرخ و فرخنده باد
خسرو پیروزبخت و داور یزدان پرست
شاه خاقان گوهر و سلطان سلجوقی نژاد
کاست از عالم ستم تا لاجرم شاهی فزود
بست در شاهی کمر تا لاجرم عالم گشاد
شهریارا نحس کیوان از جهان برداشتی
زانکه بخت تو قدم بر تارک کیوان نهاد
نام نیک و پادشاهی و بزرگی و هنر
جز تو را کس را خدا از جمله خلقان نداد
نیک نامی با تو بالید و هنر با تو شکفت
پادشاهی با تو رست و شهریاری با تو زاد
خویشتن را هم  به  دست خویشتن کشت ای  عجب
آنکه با تو بدسگالید و ز تو باز ایستاد
تیزکرد آتش و لیکن هم بدان آتش سوخت
چاه کند آری ولیکن هم در آن چاه اوفتاد
بخت جاویدان تو داری و تویی شاه جهان
تو ز بخت خویش شادی و جهان از توست شاد
گاه آن آمد که داد روزه بستانی ز عید
روزه را در عید نیکوتر که بستانند داد
تو به تخت خسروی بر کیقباد دیگری
مجلسی فرمود باید همچو بزم کیقباد
اندر آن مجلس به خدمت مدح خوان ورودساز
شاعران نکته سنج و مطربان اوستاد
نوش کن هر بامدادی باده عناب گون
تا برآید صبح شادی و سعادت بامداد
باده و بادست بر هر آدمی بیدادگر
وین دو معنی شد دو معجز تا از آن آرند یاد
معجزی اکنون به فرمان تو بینم باده را
معجزی دیگر به  فرمان سلیمان بود باد
بنده مخلص معزی این دعا گوید تورا
کایزدت چندان که خواهی نصرت و فرمان دهاد
آنچه از دولت به  شادی و به شاهی خواستی
پیش ازین کردست و زین پس آنچه خواهی آن کناد
خلعت سلطان عالم آفتاب دین و داد
بر بها دین یزدان فرخ و فرخنده باد
نجم دولت میر نواب عجم عثمان که هست
سروری نیکوسرشت و مهتری فرخ نژاد
آن  که چون او نامداری هرگز از ایران نخاست
وان  که چون او رادمردی هرگز از مادر نزاد
همت او بر هنرمندان ره محنت ببست
دولت او بر خردمندان در نعمت  گشاد
خصلت او در خراسان بخشش و بخشایش است
این دو خصلت در خراسان رسم و آیین او نهاد
چار چیز او دلیل دولت و اقبال اوست
رسم نیک و رای پاک و روی خوب و دست راد
غایبان از اشتیاق و مهر یاد او خورند
حاضران از خرمی بر روی او گیرند یاد
آن  که  گرمی کرد با او از فلک سردی ندید
وان  که سردی کرد بر او بر زمین  گرم اوفتاد
هیچ نایب نیست سلطان را از او به لاجرم
آنچه او را داد سلطان هیچ نایب را نداد
در هر آن توقیع  کاو بستاند از شاه و وزیر
اندر آن توقیع باشد مایه انصاف و داد
ای هنرمندی که دیدار تو را دارد به فال
آن خداوندی که او را بنده باشد کیقباد
دارد از رای تو ملک مشرق و مغرب نسق
دارد از سعی تو شغل دولت و ملت نفاذ
تا فلک دست تو را بوسید همچون بندگان
بخت همچون چاکران پیش تو بر پا ایستاد
کی تواند یافت هرگز حشمت تو دیگری
کی تواند داشت هرگز قوت پولاد لاد
هر که او از آتش  کین تو یابد آب روی
برنهد بر خاک سر تا بردهد خرمن به  باد
خاد اگر مهر تو ورزد با خطر گردد چو باز
باز اگر کین تو جوید بی خطر گردد چو خاد
از حسد چون دیده اعدای تو گریان شود
دیده گریان اعدای تو گریان و تو شاد
زانکه هستی مهتر و هست اوستاد تو خرد
مادح توست آن  که اندر شاعری هست اوستاد
چون ببیند رنگ رخسار تو گوید مرحبا
چون بیابد بوی اقبال تو گوید العیاذ
شکر تو از صدهزاران گفت نتواند یکی
گر شود گوینده و پیوسته همچون سندباد
تا که از حکمت  مثل باشد ز لقمان حکیم
تا که در تقوی خبر باشد ز یحیی معاذ
از نوایب باد جاه تو کریمان را مفر
وز حوادث باد جود تو حکیمان را ملاذ
از قبول و حشمت تو بخت میمون هر زمان
دوستان و کهتران را مرده ی دیگر دهاد
کار میران و بزرگان از تو با سلطان به کام
وز تو سلطان شاد و میران و بزرگان از تو شاد
ای آمده ناگه به نشابور ز بغداد
همراه تو هم دولت و هم دانش و هم داد
بر گردون  خدمتگر چتر تو شده ماه
بر هامون  فرمان بر اسب تو شده باد
از بخت مساعد خبر آمد به نشابور
آن روز که از آمدن تو خبر افتاد
گفتند مگر یزدان عیسی نبی را
از چرخ چهارم به زمین باز فرستاد
دل بر تو نهادند دگر باره خلایق
تا بخت همه رخت بر تخت تو بنهاد
تا باز به سلطانی بر تخت نشستی
شد جان ملکشاه به سلطانی تو شاد
فهرست بدایع شد و قانون عجایب
این طالع مسعود که معبود تو را داد
در دل سبب مهر و وفای تو سه چیزست
گفتار خوش و روی  گشادست وکف راد
تاکی سخن آراستی از بهمن و بهرام
تا چند خبر خواستی از خسرو و فرهاد
آن قوت و مردی که به یک سال توکردی
آن قوم نکردند به هفتاد و به هشتاد
ای باخته گوی هنر و ساخته تدبیر
ای تاخته شاهانه و مردانه به بغداد
از پشت پدر خسرو و سلطان چو تو باید
در باختن و ساختن و تاختن استاد
بس آهن و پولاد که از عزم تو شد موم
بس موم  که از حزم تو شد آهن و پولاد
گرد تو کشیدست حصاری ملک ا لعرش
از نصرت دیوارش و از عصمت بنیاد
گر نام تو بر آزر خراد بخوانند
نسرین و سمن بر دمد از آزر خراد
ور اسب تو بر خاره و بر خار نهد سم
از خاره و از خار بروید گل و شمشاد
ایام تو از قهر ز بیداد مصون است
کار تو الهی است نه قهرست و نه بیداد
عدل تو چنان است که هرگز نپسندی
کایند رعیت ز سپاه تو به فریاد
آورد تو را دولت تو سوی خراسان
تا بوم خراسان شود از عدل تو آباد
تا شکر کنند از نعمت کهتر و مهتر
تا شاد شوند ازکرمت بنده و آزاد
امروز همه کار چنان شد که تو خواهی
از مشغله و رنج  گذشته چه  کنی یاد
یک ربع ز هشتاد شمردی به سلامت
باشد که شماری به سعادت صد و هفتاد
بگشای دل و دست که بر عمر توگردون
در بست در رنج و در راحت بگشاد
آن ملک  گرانمایه عروسی است  که او را
انصاف توکابین شد و اقبال تو داماد
چون در مه خرداد بدین ملک رسیدی
تاریخ معالی و شرف شد مه خرداد
آراسته شد باغ چو بتخانه مشکوی
وافروخته شد راغ چو بتخانه نوشاد
کردند به  هم عهد که در بزم تو باشند
سیسنبر و سیب و سمن و سوسن آزاد
از خلد نگه  کرد به تو حور بهشتی
بگریخت زرضوان و بر تخت تو استاد
در خوردن باده مکن امروز توقف
تا ساقی خاص تو بود حور پریزاد
تا شیر گه جنگ بود چیره تر از یوز
تا بازگه صید بود نغز تر از خاد
حکم تو همی باد به ملک اندر جاری
امر تو همی باد به دهر اندر نفاذ
نام تو جمال و شرف خطبه و سکه است
هم خطبه و هم سکه به  نام تو بماناد
شادست به تو دولت و تو شاد به  دولت
همواره چنین خواهم و همواره چنین باد
به گل یاسمن دوش پیغام داد
که از ابر خشنودم از باد شاد
که در باغها روی و موی مرا
بیاراست ابرو بپیراست باد
نوشتم به صدر جهان قصه ای
وزین حال کردم در آن قصه یاد
چو آگه شد از قصه و حال من
به گفتار نیکو زبان برگشاد
به مجلس گه اندر مرا جای ساخت
به خلوتگه اندر مرا بار داد
از آن پس که با طاعت و توبه بود
ز بهر مرا جام بر کف نهاد
به دیدار من شادی از سرگرفت
قدح بستد از ترک حورا نژاد
من از خلق آن خواجه خرم شدم
که آن خواجه جاوید و خرم زیاد
چو بشنید گل  گفته یاسمن
فرستاد پاسخ بدو بامداد
که  گر حق تو خواجه نیکو شناخت
حدیث تو اندر زبانها فتاد
نیابت به من ده که من پیش او
بخواهم به  خدمت همی ایستاد
سزد نامه او را که هرگز چنو
زمانه ندید و ز مادر نزاد
جز اوکیست اندر جهان فخر ملک
جز او کیست بر خلق گسترده داد
چو مهر زرافشان دلش روشن است
چو ابر در افشان کفش هست راد
از این خواجه هستند خرسند خلق
خداوند از این خواجه خرسند باد
ای صلاح ملک و دین در عالم  کون و فساد
دین یزدان را پناه و ملک سلطان را عماد
در جلالت نیست پیش بخت توکوه بلند
در سخاوت نیست دریا پیش جود تو جواد
از معالی هست کردارت همیشه منتخب
وز معانی هست گفتارت همیشه مستفاد
ایزد دارنده را و گنبد گردنده را
هستی از تقدیر و از تاثیر مقصود و مراد
اختیارت کرد سلطان از ندیمان همچنانک 
صاحب عادل ز فرزندان و یزدان از عباد
هر که دارد در ره دولت نهاده یک قدم
مهر توست او را دلیل و شکر تو انعام و زاد
هر مسلمان اعتقادی دارد اندر مهر تو
خاصه من خادم کجا دارم خلوص اعتقاد
حضرت تو هست کعبه خدمت تو هست حج
من رهی هستم چو محرم مانده اندر اجتهاد
گرچه از دیدار تو محروم ماندم یک دو بار
محرم محروم را بر همت توست اعتماد
تاکه اندر جان و تن وصف کثیف است و لطیف
تا که اندر روز و شب نعت بیاض است و سواد
تیره بادا از بقای عمر تو چشم فنا
بسته بادا بر صلاح کار تو  دست فساد
بقای شهریار تاجور باد
پناهش کردگار دادگر باد
دلیلش دولت و بخت جوان باد
ندیمش نصرت و فتح و ظفر باد
ز رزم شاه در مشرق نشان باد
ز بزم شاه در مغرب خبر باد
خدنگ شاه را هنگام رفتن
ز مرگ دشمنان پیکان و پر باد
کجا بندد کمر بر کین دشمن
میان دشمنش همچون کمر باد
بر آن  گونه که شارستان لوط است
حصار خصم او زیر و زبر باد
به نعمت مختصر شد خصم سلطان
کنون زین پس به  دولت مختصر باد
ز خشم شاه چشم خصم  کورست
ز کوس شاه گوش خصم کر باد
شه آفاق هست اندر خراسان
نهیب و بیم او در کاشغر باد
هر آن کوکب کزو باشد سعادت
به سوی طالع شاهش نظر باد
شعار دیده شاهی و شادی
مبارک رای تو همچون بصر باد
چو آبی کاندرو آتش فروزد
ز خون دشمنان تیغ تو تر باد
جهانداران و شاهان جهان را
کجا پای تو باشد فرق سر باد
تن اقبال را جود تو جان باد
درخت ملک را جود تو بر باد
ز اقبال تو طبع بنده دریاست
در آن دریا ز مدح تو گهر باد
اگر روزه تو را فرخنده بودست
ز روز عید تو فرخنده تر باد
تویی سازنده کار همه خلق
خدایت کارساز و راهبر باد
تورا نصرت برادر باد جاوید
تورا دولت همه ساله پدر باد
همیشه دولت و اقبال شاه سنجر باد
به بزم و رزم  کفش جفت جام و خنجر باد
ز جشن عید همه جشنهاش خوبترست
ز روز عید همه روزهاش خوشتر باد
همیشه کنیت و نام و خطاب و القابش
جمال خطبه و فخر خطیب و منبر باد
بلند همت او از فلک گذشته شدست
بلند رایت او با فلک برابر باد
ز دار ملک به هر مملکت  که روی نهد
چو نام خواجه بر آن مملکت مظفر باد
خدایگان جهان حقورست و ملک حق است
ز بهر امن جهان حق به دست حقور باد
به خسروی و شهنشاهی از خلیفه حق
سزای خاتم و عهد ولوا و افسر باد
ز نیکبختی و نیک اختریش در دو جهان
تفاخر پدر و نازش برادر باد
چنانکه هست زمانه منور از خورشید
ز فر طلعت او ملک و دین منور باد
به شرق و غرب  کجا ظالمی و مظلومی است
میان هر دو به  انصاف و عدل داور باد
رسوم او شرف دولت سلاطین باد
فتوح او علم ملت پیمبر باد
سنان نیزه او را قضا متابع باد
عنان مرکب او را صبا مسخر باد
به روز رزم چوگردون تنش توانا بود
به روز بزم چو دریا دلش توانگر باد
به ترک و روم یسار غنیمت و سپهش
زگنجخانه ی خانان و قصر قیصر باد
بر آن زمین  که جنود عدو مقام  کنند
ز چرخ تا گه محشر نهیب محشر باد
در سعادت و دولت گشاده باد بر او
عدوی او ز مذلت چو حلقه بر در باد
اگر زمانه چو بحرست و ملک چون صدف است
فضایل و هنرش در صدف چو گوهر باد
چو جد و چون پدر از مردی و هنرمندی
کجا به رزم نهد روی پشت لشکر باد
شعاع رایت رایش به هفت گردون باد
شکوه نامه و نامش به  هفت کشور باد
سریر بارگه او ز شاخ طوبی باد
شراب بزمگه او ز آب کوثر باد
نگار مجلس میمون و جشن فرخ او
چو نقش آزر و عید خلیل آزر باد
منم ثناگر او روز و شب به جان و به دل
هزار بنده چو من پیش او ثناگر باد
بقاش باد و همه خلق خود همی گویند
که تا بقاست جهان را بقای سنجر باد
جاودان گیتی به  حکم شاه گیتی دار باد
جایگاه بدسگال شاه گیتی دار باد
جود و عدلش هر د و نعمت ساز و محنت سوز باد
دست و تیغش هر دو گوهردار و گوهر بار باد
بر سر شاهی که ز ایزد مر جهان را رحمت است
جبرییل از آسمان هر روز رحمت بار باد
عز دین و عز دنیا هر دو از شاهنشه است
هرکه عز او نخواهد تا قیامت خوار باد
در میان کفر و دین فرمان او سدی قوی است
در میان نیک و بد شمشیر او دیوار باد
هرجه دشوارست آسان باد بر شاه جهان
هرچه آسان است بر بدخواه او دشوار باد
روز و شب با دوستانش سعد را تعبیر باد
سال و مه با دشمنانش نحس را پیکار باد
خلق را چندانکه هست اندیشه و گفتار نیک
شاه را اندر هنرها سیرت و کردار باد
چون شهاب از چرخ و برق از میغ و تقدیر از حجاب
تیر او را از کمان در هر وطن رفتار باد
خواب امن روزگار از دولت بیدار توست
بخت خصمش خفته باد و دولتش بیدار باد
کار شاهان گر شکار و شادی و می خوردن است
با می و شادی و شاهی و شکارش  کار باد
بزم او از موی و روی دلبران قند لب
خرم و خوش چون بنفشستان و چون  گلزار باد
در بر او دلبری هم جهره خورشید باد
در کف او ساغری هم گونه گلنار باد
جون صلاح کار خلق اندر بقای عمر اوست
تا جهان باشد ز عمر خویش برخوردار باد
کار ساز عالم است و یار دین ایزدست
دولت او را کارساز و ایزد او را یار باد
خدایگان جهانی خدای یار تو باد
سعادت ابدی جفت روزگار توباد
چو روز رزم بود یمن بر یمین تو باد
چو روز بزم بود یسر بر یسار تو باد
به هر کجا که زنی تیغ دست دست تو باد
به هرکجا که نهی پای کا ر کار تو باد
تو اختیار خدایی و پادشاه جهان
همیشه عدل و نکوکاری اختیار تو باد
کنون  که سوی خراسان همی سپاه کشی
هزار شاه چو کسری سپاه دار تو باد
چو باز سوی سپاهان نهی به نصرت روی
هزار بنده چو قیصر امیر بار تو باد
شکار تو همه شیر است و یار تو همه فتح
اگرچه شیر شود خصم تو شکار تو باد
ز سنگ و آهن اگر خصم تو حصارکند
خجسته دولت تو گرد تو حصار تو باد
وگر به سان سکندر برآورد سدی
بلند سد تو شمشیر آبدار تو باد
همه سلامت عمر جهانفروز تو باد
همه سعادت بخت بزرگوار توباد
خدای داد تو را ملک وکامکاری و بخت
هزار رحمت بر بخت کامکار تو باد
نثار کردی بر زایران خزانه خویش
خزانه ملکان سربسر نثار تو باد
به روز رزم کجا کارزار خواهی کرد
شکسته خصم تو از پیش کارزار تو باد
همیشه تا به فلک بر بود قرار نجوم
به تخت دولت و اقبال برقرار تو باد
اگر شوی وگرایی و هرکجا باشی
ظفر ندیم تو باد و خدای یار تو باد
عید و آدینه بهم بر پادشا فرخنده باد
طالعش سعد و دلش شاد و لبش پرخنده باد
عید اضحی فرخ و فرخنده آمد در جهان
روز او چون عید اضحی فرخ و فرخنده باد
تا بتابد آفتاب از چرخ  گردان بر زمین
آفتاب دولت او بر جهان تابنده باد
بر همه عالم رخ رخشنده او فرخ است
رحمت ایزد بر آن فرخ رخ رخشنده باد
سیرت و آیین او بخشیدن و بخشودن است
آفرین بر شاه بخشاینده بخشنده باد
خانه های بدسگالانش تهی باد از طرب
خانه های نیکخواهانش به مال آکنده باد
ای در این  گیتی به  تو نازنده جان مصطفی
اندر آن گیتی به تو جان پدر نازنده باد
هشت شاه از گوهر سلجوق گیتی داشتند
نام آن هر هشت تا محشر به عدلت زنده باد
بی غبار و ابر چون خورشید بدرخشد ز اوج
جام و دیهیم و نگین تو بدو تابنده باد
هرکه در باغ بلا کارد درخت  کین تو
در سر میدان تو در پای پیل افکنده باد
وانکه  کوشد تا بگرداند سر از فرمان تو
عمر او با آن درخت  از بیخ و بن برکنده باد
شهریار هند پیش چاکر تو چاکرست
پادشاه روم پیش بنده تو بنده باد
تا بود پرنده و برنده در صورت یکی
تیر تو پرنده باد و تیغ تو برنده باد
چون درفش باز پیکر برگشایی روز غزو
باز نصرت گرد عالی مرکبت پرنده باد
همچنان کز باز ترسد کبک و از شاهین تذرو
قیصر ترسا ز تیر تیز تو ترسنده باد
تا زبان خواننده وگوینده باشد در جهان
فتح تو خواننده باد و مدح تو گوینده باد
تاکه ابر اندر بهاران بر زمین بارد سرشک
ابر نعمت بر زمین ملک تو  بارنده باد
تا همی پوید صبا بر هفت  کشور سال و ماه
اسب تو در هفت کشور چون صبا پوینده باد
تا ز بخت و ملک و عمر اندر جهان باشد اثر
بخت و عمر و ملک تو هر سه به هم پاینده باد
دولت و دین را خدای فر و بها داد
ملک ملک را نظام و نور و نوا داد
قاعده نو نهاد کار جهان را
حق به کف حقور و سزا به سزا داد
ملک پدر چون ملک زبخت عطا یافت
جای پدر فخر ملک را به عطا داد
قدر وزارت فزود چون ملک شرق
صدر وزارت به سیدالوزرا داد
اینت  مبارک اشارتی که قدر کرد
وینت همایون بشارتی که قضا داد
دهر بدین فخر کرد و ملک شرف یافت
شاه بدین حکم کرد و خواجه رضا داد
مرتبه و فخر خواجه داد به حضرت
آنچه به عالم نسیم باد صبا داد
خواجه چو در باغ ملک تخم هنر کشت
دشمن او را زمانه سر به گیا داد
گشت منور همه جهان به ضمیرش
زانکه ضمیرش چو آفتاب ضیا داد
هیچ ندانیم تا چگونه گزاریم
شکر چنین صاحبی که بخت به ما داد
فخر کنید ای جهانیان که جهاندار
صدر جهان را به پادشاه شما داد
بار خدایا خدای ما که زمین را
تازگی و زندگی به آب و هوا داد
آب و هوا را ز بهر راحت ارواح
از دل و طبع تو روشنی و صفا داد
تا که ملک با تو دست مهر وفا برد
چرخ به دست تو مهر عهد و وفا داد
تا که زمین از وزارت تو خبر یافت
رای تو اندر سمو خبر ز سما داد
تا شده پای تو در رکاب وزارت
دهر به دست عدو عنان عنا داد
دور فلک جز به تو پس از پدر تو
خط وزارت به هرکه داد خطا داد
گر به دعا جان به مرده داد مسیحا
مالش خصمان کلیم اگر به عضا داد
تو به قلم کن هر آنچه او به عصاکرد
تو به کرم ده هر آنچه او به دعا داد
عدل کن اندر جهان که خالق عالم
بر پدرت عدل را به خلد جزا داد
بهره تو مشتری دهاد سلامت
زانکه زحل بهره عدوت بلا داد
باد بقای تو در جهان سعادت
زانکه جهان را سعادت تو بقا داد
بنده معزی چو پیش تو گهر آورد
گوهر او جود تو خرید و بها داد
دولت موافقان تو را جاه و مال داد
گردون مخالفان تورا گوشمال داد
اختر شناس طالع مسعود تو بدید
ما را نشان فرخی ماه و سال داد
بازی است دولت تو که او را خدای عرش
بر گونه فریشتگان پر و بال داد
دست فلک به چشم عنایت زمانه را
از چشمه های عدل تو آب زلال داد
تیغت ز بدسگال برانگیخت رستخیز
تا نامه گنه به کف بدسگال داد
کاری محال کرد که کین تو جست خصم
بر باد داد خویش و سر اندر محال داد
ای شاه شرق عز و جلال تو سرمدی است
کین عز و این جلال تو را ذوالجلال داد
می خواه از آن نگار که او را ز بهر تو
بخت بلند خلعت حسن و جمال داد
زلف دراز و خال سیاهش بدید ماه
آمد ز چرخ و بوسه بر آن زلف و خال داد
شهی که گوهر و دینار رایگانی داد
هرآنچه داد خدایش خدایگانی داد
عزیزکرد بدو دین و داد و بگزیدش
به دین و دادش ده چیز و رایگانی داد
نگین و افسر و شمشیر و تخت و تاج وکمر
سپاه و دولت و پیروزی و جوانی داد
یقین بدان که دهد آن جهانیش فردا
فزون از آن که به او ملک این جهانی داد
هر آن شهی که ظفر یافت بر مخالف خویش
زآسمان و زسیارگان نشانی داد
ز بخت خویش نشان داد شاه روز ظفر
نه از ستاره و دوران آسمانی داد
لطیف طبع ملک داد باد را سبکی
چنانکه حلم ملک خاک را گرانی داد
حصار دولت از آن آمد استوار و بلند
که تیغ را ملک شرق پاسبانی داد
بسا مخالف دولت که شاه مالش او
به تیر و ناوک آن تیغ هندوانی داد
شهان به زیر زمین گنج را نهان کردند
خدایگان به عطا گنج شایگانی داد
نداد هیچ کسی خاک رایگان به مثل
چنانکه شاه جهان زر به رایگانی داد
به آفرین ملک من رهی همی نازم
که آفرینش لفظ مرا معانی داد
به بزم خویش مرا پیش خاصگان بنشاند
به دست خویش به من بنده دوستگانی داد
به زندگانی خضرم که شهریار جهان
ز جام خویش مرا آب زندگانی داد
ز عدل باد دلش شادمان و برخوردار
که عدل او به همه خلق شادمانی داد
همیشه شاه جهان باد کامران و عزیز
که بخت را هنرش عز و کامرانی داد
هرکس که دل بر آن صنم دلستان نهاد
جان در بلا فکند و تن اندر هوان نهاد
آن دلستان که هست بر او رخ چو گلستان
ناگه بنفشه بر طرف  گلستان نهاد
دو دایره زغالیه بر مشتری کشید
صد سلسله ز مورچه بر ارغوان نهاد
تا بر دو عارضش خط عنبر فشان نوشت
بس  کس  که سر بر آن خط عنبر فشان نهاد
انبار کرد دیده من صد هزار در
تا آن نگار سی و سه در در دهان نهاد
یک روز بامداد که خورشید از زمین
مانند مهره در دهن آسمان نهاد
با آن صنم به هم به  یکی بوستان شدیم
کاماج گاه خویش در آن بوستان نهاد
چون بر کمان نهاد بتم تیر تیز او
گفتی  که قد خویش مرا بر میان نهاد
پنداشتم ز عشق  که بر من همی زند
هر تیر کان نگار همی بر کمان نهاد
باز آمدیم هر دو سوی خانه شادکام
طباخ رفت و زود در آن خانه خوان نهاد
او میهمان من بدو من میزبان او
مهمان نشست و خوان به بر میزبان نهاد
رسمی است خوان و کاسه نهادن ز میزبان
آن روز خوان و کاسه همی میهمان نهاد
صد بوسه داد بیش مرا بر لب ای عجب
تا در دهان خویش یکی لقمه نان نهاد
با من چو خوش زبان بگشاد آن دهان تنگ
گفتی که کردگار یقین برگمان نهاد
فارغ ز نان شدیم و بشستیم دست را
ساقی شراب در کف آن دلستان نهاد
چون دید رنگ باده ز رویش برفت رنگ
برجست و کند رخت و بنه در میان نهاد
آگه شدم  که بود فسون و فریب و فن
هر عهد کان سمنبر نامهربان نهاد
گفتم به داستان مبر از دوستان خویش
دستان گرفت هر که چنین داستان نهاد
بفشان غبار غربت و بنشین به نزد من
رخت و بنه بنه بر من  گر توان نهاد
گفتا که خانمان نتوانم فرو گذاشت
کایزد صلاح شغلم در خانمان نهاد
گر غیب دان نیم به هوس نشمرم غلط
اندیشه ای که در دل من غیب دان نهاد
چون این سخن بگفت مرا گشت آشکار
کاو عذر کار خویش همی در میان نهاد
گفتم ببند رخت و به سود و زیان بکوش
هرچند بخت سود من اندر زیان نهاد
تر کرد زآب چشم سر آستین خویش
چون پای خویش بر در و بر آستان نهاد
بیرون شد از سرای چو سرو روان به  باغ
وان رخت بسته بر سر سرو روان نهاد
وقت رحیل سوی من آمد وداع کرد
پس بازگشت و روی سوی کاروان نهاد
او رفت و ماند وسوسه دیو عشق او
زنجیر قهر خویش مرا بر روان نهاد
از قهر دیو عشق چو دیوانه شد سرم
دولت ز عقل بر سر من قهرمان نهاد
عقلم به مدح سید سادات مرتضی
دفتر به دست داد و قلم در بنان نهاد
بوهاشم آفتاب رییسان شرق و غرب
کز عدل در دهان ولایت زبان نهاد
صدر ملک صفت  که به هفتم فلک ملک
او را لقب سلاله حیدر نشان نهاد
از همت و کمال جهانی مصورست
تقدیر لایزال جهان در جهان نهاد
زو خاندان احمد مختار فخر کرد
چون او پی خجسته در آن خاندان نهاد
ای دولت موید تو ترجمان عقل
دولت ز عقل پیش دلت ترجمان نهاد
کرد از تو روزگار به عمر ابد ضمان
و اقبال و جاه و حشمت تو در ضمان نهاد
گویی سعادت ابدی نصرت و ظفر
هر دو تورا میان رکاب و عنان نهاد
گویی عناصرست عطای تو کاسمان
یک جزو از آن عناصر در هر مکان نهاد
از روی عقل  دون زمان است هر مکان
و ایزد مکان تخت تو فوق زمان نهاد
تمثال دوستان تو و دشمنان تو
گویی خدای عزوجل داستان نهاد
از نعت  دوستان تو وصف بهار کرد
در وصف دشمنان تو فصل خزان نهاد
تیغی که روزگار تو را داد روز جنگ
رمحی که کردگار تو را زیر ران نهاد
گردون بر آن یکی ز شجاعت گهر فشاند
گیتی برین یکی ز سیاست سنان نهاد
هر عالمی که پیش تو با طیلسان رسید
سر بر زمین ز خجلت طی لسان نهاد
برداشت طیلسان تفاخر ز روی خویش
وز خجلت تو باز یکی طیلسان نهاد
هرچند هر یک از حکما شعر خویش را
بر نام و کنیت تو بهای گران نهاد
نگذاشت همت تو کسی را ز شاعران
کاندر سرای تو قدم رایگان نهاد
پاینده عالمی که منزه بود ز عیب
ایزد نهاد شخص تو گویی چنان نهاد
از جود خون سرشت و ز دین  لحم و شحم کرد
وز علم و حلم جلد و رگ و استخوان نهاد
چون راست کرد شخص تورا از چهار چیز
از کبریای محض در آن شخص جان نهاد
ای مهتری که مدح تو گوید علی الدوام
انکس که عقل پیش وی این امتحان نهاد
مقبل شد این حکیم جوان از قبول تو
تا بخت رخت پیش حکیم جوان نهاد
هست از تو منتظر که نهی حشمتش به سر
چو نانکه حشمت پدر الب ارسلان نهاد
تا بر فلک قران بود و بر زمین قرون
گویی  خدای حادثه این از آن نهاد
بادا همیشه قاعده عمر تو قوی
کایزد بنای دولت تو جاودان نهاد
تا نگار من ز سنبل بر سمن پر چین نهاد
داغ حسرت بر دل صورتگران چین نهاد
زلف او برگل ز عود خام خم در خم فکند
جعد او بر مه ز مشک ناب چین بر چین نهاد
آنکه در یاقوت مشک آگین او شکر سرشت
قوت عشاق اندر آن یاقوت مشک آگین نهاد
هر دلی کز سرکشی ننهاد سر برهیچ خط
زیر زلف او کنون سر بر خط مشکین نهاد
من غلام آن خط مشکین  ک ه گویی مورچه
پای مشک آلود بر برگ  گل نسرین نهاد
تا نبوسیدم لب شیرین او نشناختم
کایزد آب زندگانی در لب شیرین نهاد
موبد آذرپرستان را دل من قبله گشت
زانکه عشقش در دل من آذر برزین نهاد
هر که از رنج من و از کار او آگاه شد
نام من فرهاد کرد و نام او شیرین نهاد
حال خویش اندر بلای او دل مسکین من
خود تبه کرد و گنه بر چشم روشن بین نهاد
خواب خویش اندر غم او چشم روشن بین من
دوش  گم کرد و بهانه بر دل مسکین نهاد
چشم و  دل را من ملامت چون کنم از عشق خویش
بند بر جان من آن پرورده تکسین نهاد
نیکبخت آن کس که دل در بند عشق او نبست
پر گرفت از عشق او بر مدح شمس الدین نهاد
آن امامی کاو شهاب ثاقب است اسلام را
وان شهابی  کاو قدم بر تارک پروین نهاد
عبد رزاق آن که اندر سایه اقبال او
بخت عالی رای بر بالای علیین نهاد
روز اول کاو سواری کرد در میدان علم
روزگار از بهر او بر اسب دولت زین نهاد
کرد در خلد برین روح الامین او را دعا
حور آمین کر و رضوان گوش بر آمین نهاد
اختران با بخت او شطرنج رفعت باختند
بخت او هر هفت را اسب و رخ و فرزین نهاد
کرد دولت آستان دولتش بالین خویش
جفت دولت شد کسی کاو سر بر آن بالین نهاد
مشتری سعدست چون کین توزد از اعدای خویش
آفتاب او را لقب مریخ  کیوان کین نهاد
هر که در گیتی بنای کین او آغاز کرد
آن بنا را قاعده بر لعنت و نفرین نهاد
فخرکردی گر نشستی ساعتی بر خوان او
آن که او بر خوان سیمین کاسه زرین نهاد
سجده  کردی گر بدیدی تخت و باروزین او
آن که از آغاز رسم تخت و بار و زین نهاد
گرچه اکنون در عجم هستند ارادان ا بی قیاس
روز رادی بخشش بی منت او آیین نهاد
ورچه در عهد نبی بودند شیران بی شمار
روز مردی پای در صف صاحب صفین نهاد
ای برار زاده صدری که دولت را اساس
از زمین  کاشغر تا بحر  قسطنطین نهاد
او به عقبی رفت و اندر قلعه اقبال خویش
از علوم تو ذخیره حشمت و تمکین نهاد
ساخت او از گوهر شکر تو تاجی قیمتی
در بهشت  آن تاج  را بر فرق علیین نهاد
آسمان کز باد فروردین زمین را زنده کرد
لطف و طبع تو مگر در باد فروردین نهاد
نار پیش طین سجود از رشک نور تو نکرد
کاو همی دانست کایزد نور تو در طین نهاد
آرزو آمد فلک را تا بسنجد عقل تو
کردگار اندرکف او کفه شاهین نهاد
تا که در دست تو پیدا شد کلید گنج علم
دشمنت قفل جهالت بر دل غمگین نهاد
تا همی دم زد بداندیش تو اندر سجن بود
چون دمش بگسست با از سجن در سجین نهاد
تیزی خنجر نهاد اندر سر اقلام تو
آن که اندر چوب موسی هییت تنین نهاد
واندر اقلام تو از بهر هلاک دشمنان
قد تیر و شکل رمح و پیکر زوبین نهاد
مهترا از ضربت گردون دل من خسته شد
لطف تو بر خسته من مرهم و تسکین نهاد
تا ضمیرم یافت در مدح تو تلقین از خرد
دام فکرت بر ره معنی بر آن تلقین نهاد
همت عالیت چون بشنید گفتار مرا
کرد تحسین و ز احسان مهر بر تحسین نهاد
چون دلت را آن پسند آمد عروس  شعر من
جودت او را مبلغی هر سال برکابین نهاد
عاجز آید زین سخن  گر زنده  گردد آن که او
داستان بیژن و افسانه گرگین نهاد
تا که باشد در نبی نام و نشان آن نبی
کاو پسر را گاه قربان بر گلو سکین نهاد
بر تو فرخ باد عید آن نبی  کاندر جهان
دین تازی را شریعت تا به یوم الدین نهاد
کرد ایزد هم صلات و هم صیام از تو قبول
وز تو راضی جان آن کاندر شریعت این نهاد
بتی کاو نسبت از نوشاد دارد
دلم هر ساعت از نو شاد دارد
به روی خویش کوی و برزن من
چو لعبت  خانه نوشاد دارد
به صورت هست نیکوتر ز  شیرین
مرا عاشق تر از فرهاد دارد
بر آن بت هست مادر زاد عشقم
که این بت حسن مادر زاد دارد
رخ او هست چون بغداد و چشمم
نشان دجله بغداد دارد
به  سرخی چهره او ارغوان است
به گرد ارغوان شمشاد دارد
به نرمی سینه او پرنیان است
به زیر پرنیان پولاد دارد
بر آن عاشق نیارد کرد بیداد
که او مهر امیر راد دارد
معین دولت سلطان عادل
که طبع پاک و دست راد دارد
سپهداری که اندر لشکر خویش
هزاران گرد چون کشواد دارد
به رای پاک خویش آزادگان را
ز بند روزگار آزاد دارد
به رزم اندر ز سهم هیبت خویش
همه فولاد دشمن لاد دارد
بدان ماند که تیغ آب رنگش
فروغ آزر خراد دارد
چو کفار از تف دوزخ مخالف
ز تف تیغ او فریاد دارد
زمانه سال عمر هر تنی را
اگر هفتاد اگر هشتاد دارد
ولیکن سال عمر دادبک را
صد و هفتاد ره هفتاد دارد
امیرا خانه مجد و مروت
ز عقل و عدل تو بنیاد دارد
کسی کاو دین و داد و دانش آموخت
دل و طبع تو را استاد دارد
زعدل و جود نوشروان و حاتم
هر آنکس کاو حدیثی یاد دارد
کجا عدل تو و جود تو بیند
حدیث هر دو یکسر باد دارد
همه ساله معزی در مدیحت
قلم چون حکم تو نفاذ دارد
ز شعر آورد نزد تو عروسی
که از اقبال تو داماد دارد
همیشه تا هوا سردی و گرمی
ز ماه بهمن و خرداد دارد
بنای عمر تو آباد داراد
که عمرت دین و ملک آباد دارد
ترکی که دو لب شیرین چون شهد و شکر دارد
دو دایره مشکین بر طرف قمر دارد
خط بر رخ اوگویی بر ماه زره دارد
دل در بر اوگویی در سیم حجر دارد
سی و دوگهر بینم در تنک دهان او
بر روی گهرگویی دو تنک شکر دارد
گوهر گهر ار دارد گیرد ز شعاع خور
خور نور بدان روشن سی و دوگهر دارد
باریک تنم دایم چون موی و میان دارد
خمیده قدم دایم چون زلف و کمر دارد
در جستن او هر کس اندر غم هجرانش
دو پای به ره دارد دو دست به سر دارد
من نامه نام او پیوسته ز بر دارم
و او نام کسی دیگر پیوسته ز بر دارد
امروز به شهر اندر هر مهتر و هر کهتر
زین حال نشان دارد زین کار خبر دارد
ای دلبر سیمین بر هستی توکمر زرین
عاشق ز غم هجرت رخسار چو زر دارد
بیداد کنی بر من دادم ندهی هرگز
بیداد تو بر جانم هر روز حشر دارد
خصم تو منم جانا رفتم به سوی داور
تا از دل و جان من بیداد تو بردارد
یابد به در داور پیروزی و بهروزی
هر خصم که او پشتی از میر عمر دارد
فرزند قوام الدین داماد شه قزوین
میری که سپاه خویش از فتح و ظفر دارد
قزوین به همه وقتی با نور و نوا بودست
هر ذره به جاه اندر صد نور و صور دارد
هست از خردش دولت هست از پدرش حشمت
هم فر خرد دارد هم جاه پدر دارد
با او به همه عالم دارات نیارد کس
کاقبال قوام الدین در پیش سپر دارد
در حضرت او تازد جسمی که روان دارد
وز طلعت او نازد چشمی  که بصر دارد
هرگز نبود گویی گردش به سپهر اندر
بی آنکه به ایامش سعدین نظر دارد
بران و روان بینم تیغ و قلمش گویی
در تیغ قضا دارد در کلک قدر دارد
فرض است رضا دایم و ایزد به رضا او را
در روضه ملک دین پاینده شجر دارد
چون عرش بود گلشن باشد شجرش تازه
وان تازه شجر لابد اینگونه ثمر دارد
صدری که شرف دارد زو بیت شرفشاهی
خاطر ز مدیح او اقبال و خطر دارد
او هست ملک صورت زاثار دل و سیرت
هرگز ملکی دیدی کآثار بشر دارد
یک خلعت او ناید در فکرت هر زایر
مقدار سخاگویی بیرون ز فکر دارد
هر  فکر که محکمتر هر گنج  که عالی تر
فرمانش هبا دارد امعانش هدر دارد
دارد صور دولت معنی همه از رسمش
گویی که به رسم اندر تعیین صور دارد
ای آنکه امیران را تقدیر خداوندی
از قهر تو هر مهتر تا حشر نفر دارد
تا جوهر ناری را مرکز ز اثیر آید
گویی به اثیر اندر چشم تو اثر دارد
هرچند حذر دارد هرکس ز تف آتش
آتش ز تف خشمت حقا که حذر دارد
تا زیر مدار اندر هست این مدر تیره
بدخواه تو را گردون در زیر مدر دارد
برهانی سلطانی از فخر تو فخر آرد
گر عزم حضر دارد ور قصد سفر دارد
چون خواند پدر خدمت دارد پسرش نوبت
نوبت ز پدر هر وقت آن به که پسر دارد
از من نبود میرا مخلص تر و خادم تر
هرکس که بر این عالی درگاه گذر دارد
تا دهر فنا دارد تا مهر ضیا دارد
تا بحر گهر دارد تا ابر مطر دارد
خواهم که تو را یزدان با عز و شرف دارد
خواهم که تو را دولت با فتح و ظفر دارد
در مجلس تو اجرام از سعد گذر دارد
بر درگه تو ایام از فتح خبر دارد
ملک سنجر جهانداری به میراث از پدر دارد
پدر شادست در فردوس تا چون او پسر دارد
ز فر و رسم و آیینش بیاراید همی گیتی
که فر عم و رسم جد و آیین پدر دارد
بدو نازد همی دولت که با دولت خرد دارد
بدو زیبد همی شاهی  که با شاهی هنر دارد
زآفریدون و ذوالقرنین و اسکندر فزون است او
که ملک و نعمت و لشکر ز هر سه بیشتر دارد
خداوند بزر گ است او که اسباب بزرگی را
هم از عقل و هنر دارد هم از اصل و گهر دارد
ضمیر روشن او هر چه خواهد بود بشناسد
ز سر غیب پنداری ضمیر او خبر دارد
ملک در زیر پر دارد خجسته تاج و تختش را
که بال عدل و انصافش جهان در زیر پر دارد
به باغ دولت اندر بر لب جوی شهنشاهی
یکی سروست شخص او که از اقبال بر دارد
هر آنچ از سیم و زر شاهان پیشین را به  دست آمد
به خاک اندر نهادستند تا او جمله بردارد
قضای ایزدی کردست گیتی را به حکم او
به سان خانه ای کز طاعت و عصیان دو در دارد
همیشه اهل طاعت را دری سوی جنان دارد
همیشه اهل عصیان را دری سوی سقر دارد
کند عزم سفر جان از تن خصمان و بدخواهان
چو شد نامه به هفت اقلیم کاو عزم سفر دارد
هنوز از فتح اقلیمی نیاسودست شمشیرش
به پیروزی نشاط فتح اقلیمی دگر دارد
گهی چون ماه قصد از باختر دارد سوی خاور
گهی چون خور ز خاور قصد سوی باختر دارد
ز ماه و خور همه ساله  گر احکام است در عالم
پس این احکام ازو باید که سیر ماه و خور دارد
ز تیغ و کلک او خیزد بد و نیک جهان  گویی
به تیغ اندر قضا دارد به کلک اندر قدر دارد
زمین رزم او گویی هزاران جوی خون دارد
زمین بزم او گویی هزاران  کان زر دارد
چو ساغرگیرد اندر چشم دیدار طرب دارد
چو خنجرگیرد اندرگوش لبیک ظفر دارد
اگر زیر قبا اندر جهانی باکمال است او
چرا زیر نگین اندر جهانی مختصر دارد
مه  گردون ز بهر آن که تا باشد سلاح او
گهی شکل کمان دارد گهی شکل سپر دارد
چرا دشمن به رزم اندر فروزد آتش  کینش
کز آن آتش دل و دیده پر از دود و شرر دارد
مگر مغز و جگر جوید ز شخص دشمنان تیغش
که جای خویش  گه در مغز و گاهی در جگر دارد
بسا کس کز نهیب او میانی چون  کمان دارد
به خدمت پیش تخت او کمانی برکمر دارد
ایا فرخ قدم شاهی  که دولت برنگیرد سر
ز خط حکم آن سرورکه بر حکم تو سر دارد
زلطف طبع تو جسم هنرمندی روان دارد
ز نور و رای تو چشم خردمندی بصر دارد
مگر حج است دیدارت که هرکس کاو تورا بیند
بساطت چون حرم دارد رکابت چون حجر دارد
معزی از ثنا و شکر تو هرگز نیاساید
ز بهر آن که چون الحمد مدح تو زبر دارد
دل  و جانش  گه خدمت مقیم است اندر آن حضرت
اگرچه شخص او اکنون مقام اندر حضر دارد
همیشه تاکه دارد شمس حکم سال دهقانان
جهان چون حکم سال تازیان سیر قمر دارد
به داد خویش خرم دار ملک دین باقی را
چنان کاندر مه نیسان  گلستان از مطر دارد
به بزم اندر شرابی خور چنان یاقوت رمانی
ز دست آن  که در یاقوت رمانی شکر دارد
تویی شایسته شاهی تویی بایسته شادی
بمان و بگذران  گیتی اگرگیتی  گذر دارد
ز مشرق تا حد مشرق شناسد هرکه دین دارد
که دین رونق به تایید امیرالمومنین دارد
امام الحق که او را آفرین گوی است درگیتی
هر آن کو طاعت یزدان گیتی آفرین دارد
گرفتارند گمراهان میان ظلمت و بدعت
ز بهر آن که او نور امامت بر جبین دارد
جهان تنگ است بر اعدا به سان حلقه حاتم
ا که انگشت جهانبانی همی زیر نگین دارد
زهر عاقل شنیدستم کجا باشد شب آبستن
گمان آمد مراکاین لفظ معنی نامتین دارد
چو دیدم رایت شبرنگ او زاینده نصرت
بدانستم که لفظ عاقلان معنی چنین دارد
به کعبه در حجر بوسند دینداران اگر ایدر
بباید آستین او ببوسد هرکه دین دارد
به خلد اندر دو حجت بود تایید و سعادت را
به نام آن که در اسلام تحقیق و یقین دارد
یکی گویی نهان کردست در زیر حجر ایزد
دگرگویی امیرالمومنین در آستین دارد
بر او هرگز حوادث را نباشد راه تا محشر
که از تایید یزدانی یکی حصن حصین دارد
هر آنکس را که رای او کند تمکین در این حضرت
خدایش در مکان عز و فیروزی مکین دارد
به شرع اندر هر آن برهان که باید مرخلاقت را
زاصل او پدید آمدکه تاریخ مبین دارد
چه باید بیش ازین برهان  که اندر اصل جد آن را
یکی چون معتصم دارد یکی چون مستعین دارد
امام راستین است او و شاه راستان سلطان
ولایت تیغ آن دارد شریعت  کلک این دارد
بود زین دولت و ملت خمیده پشت بدخواهان
که شاه راستان عهد امام راستین دارد
به اقبال امام الحق بود در یک زمان حاصل
هر اندیشه که در خاطر شهنشاه زمین دارد
بود جفت یمین او همیشه طایر میمون
ز بهر آنکه سلطان معظم را یمین دارد
جهان از فتنه و بدعت به فر او امان یابد
که فر اوست چون پری  کجا روح الامین دارد
به خاک اندر دفین دارند شاهان گنج و شاهنشه
به جای گنج دشمن را به خاب اندر دفین دارد
به فر او بگیرد شاه روم و هند و چین یکسر
که در طالع نشان فتح روم و هندو چین دارد
خلاف او مخالف را چو روباهی کند عاجز
وگرچه در دلیری قوت شیر عرین دارد
خدای او را ز بهروزی دهد هر روز منشوری
که آن منشور توقیع از کرام ا لکاتبین دارد
ز بهر عز و پیروزی معزی اندرین حضرت
زبانی پردعا دارد دلی پرآفرین دارد
شگفت ار خاطر و طبعش به بغداد اندرون باغی
که آن باغ از معانی هم گل و هم یاسمین دارد
الا تاگونه پیری جهان از ماه دی دارد
چنان چون فر برنایی ز ماه فرودین دارد
معینش باد یزدان تا بماند بخت او عالی
که عالی بخت باشد هرکه یزدان را معین دارد
بتی که او نسب از لعبتان چین دارد
به روز پاک بر از شب هزار چین دارد
شب سیاه نباشد قرین روز سفید
بس او چگونه شب و روز را قرین دارد
به زلف و جعد همه سال پرخم و شکن است
خم و شکن همه بر عارض و جبین دارد
ز درد حرمان پشت مرا چنان دارد
ز داغ هجران روی مرا چنین دارد
عقیق بارم بر زر ز عشق آن صنمی
که زیر لعل درون لولو ثمین دارد
به زعفران بر کافور دارم ارغم از آنک
بنفشه ر شته بر اطراف یاسمین دارد
ز هجر او بگدازم چو موم و این نه عجب
ز بهر آنکه لبش طعم انگبین دارد
میان او ز سرینش به رنج بینم از آنک
میان خویش نه اندر خور سرین دارد
یکی گداخته دارد میان تار قصب
یکی چو تل  گل و تل یاسمین دارد
به چهره ماه زمین است و عاقلان دانند
که اصل حسن و ملاحت مه زمین دارد
چنانکه اصل سخاوت امیر عزالملک
حسین بن  رضی میر مومنین دارد
بزرگ بارخدایی که روز مجلس و بار
جمال معتصم و فر مستعین دارد
سخن چو حلقه انگشتری شناس و بدان
که او ز عقل در انگشتری نگین دارد
ز روزگار بترس و خلاف او مسگال
که با مخالف او روزگار کین دارد
اگرچه صورت او ایدرست همت او
قدم ز مرتبه بر چرخ هفتمین دارد
فلک ندارد کاری جز آنکه اسب ظفر
همیشه پیش وثا قش به  زیر زین دارد
به دعوی هنر اندر میان اهل هنر
خدای حجت و برهان او مبین دارد
ید موید او جود بی کران دارد
دل منور او وهم دوربین دارد
یقین اهل جهان است گر به مجلس شاه
قبول دولت عالی علی الیقین دارد
ز حادثات زمین عزم او نفرساید
که عزم خویش چو قطب فلک متین دارد
سپهر بر دل بدخواه او زنحس زحل 
هزار بار به یک دم زدن کمین دارد
چو روز رزم بود در یسار دارد یسر
چو روز بزم بود یمن در یمین دارد
دو دست او سبب نور وگوهرست مگر
دو آفتاب و دو دریا در آستین دارد
بزرگوارا گردون به قدر جاه و شرف
تو را ستاره نسل قوام دین دارد
معین و ناصر تو ایزدست و هر مهتر
به  جاه و مال تو را ناصر و معین دارد
یکی خزانه نهادست کردگار از عقل
بر آن خزانه ضمیر تو را امین دارد
درست شد که تو داری سعادت ابدی
جو قدرت ازلی عالم آفرین دارد
لطافت سخن و فر خجسته طلعت تو
به مهر تو همه ساله دلم رهین دارد
هر آن قصیده که در مدح تو بگویم من
جمال و مرتبت عقد حور عین دارد
به مجلس تو چو دریاست طبع من لیکن
به  جای در و گهر مدح و آفرین دارد
همیشه تا که جهان را سپهر پیر و کهن
جوان و تازه به هنگام فرودین دارد
من از خدای بخواهم که در مکان شرف
تورا به دولت و نیک اختری مکین دارد
به زیر سایه عدل معز دین خدای
قبول حشمت تو تا به یوم دین دارد
هر روزکه خورشید سر ازکوه برآرد
از فتح و ظفر شاه جهان را خبر آرد
گویی که همی پوید بیک توبه تعجیل
تا نامه فتح و ظفر از راه در آرد
احسنت وزه ای خسرو پیروزکه هر روز
پیک تو همی نامه فتح و ظفر آرد
هر ماه که نوگردد از آنجا که تو خواهی
اقبال تو را مژده ز ملکی دگر آرد
گه والی تو آرد مال تو ز خاور
گه عامل تو حمل تو از باختر آرد
مهر تو درختی است که از باد سعادت
هر دم زدنی دولت و اقبال برآرد
دیدار تو خورشید جهان است که هر روز
صبح ظفر از مشرق اسلام برآرد
هرگه که سخن گویی از آثار گذشته
معنیش گه از قصه و گاه از سمر آرد
باید سخن از سیرت و آثار تو گفتن
تا طبع ز دریای معانی گهر آرد
جان است مگر عدل تو یا نور لطیف است
کاندر تن و در دیده حیات دگر آرد
از جود تو خواهد همه کس حاجت و روزی
جون حجت روزی ز قضا و قدر آرد
هرکاونه به فرمان تو بندد کمر خویش
خم داده میان پیش تو همجون کمر آرد
در دهر هر آن کاو حشر آرد به  خلافت
ادبار و بلا بر تن و جانش حشر آرد
ابری است حسام توکه هنگام عداوت
از خون دل و چشم معادی خطر آرد
هرکاو ز پی جاه و خطر با توکشد سر
سر در خط حکم تو ز بیم خطر آرد
ور زانکه سر اندر خط حکم تو نیارد
ناگه سر شمشیر تو عمرش به سر آرد
سعده فلک از دشمن تو روی بتابد
چون رایت تو روی به سوی سفر آرد
بر رایت تو شکل هلال است و زمانه
در زیر هلال تو دو هفته قمر آرد
شاها ملکا بنده عقل و هنر توست
هرکس که همی فخر به عقل و هنر آرد
زان فخرکه چون تو ملکی از بشر آمد
شاید که فرشته همه فخر از بشر آرد
مرد خرد از بزم تو آرد خبر از خلد
چونانکه ز رزم تو نشان سقر آرد
تا دهر بود فخر به نام تو در آفاق
هم خطبه و هم نامه و هم سیم و زر آرد
تا خاک  کثافت دهد و باد لطافت
تا آب بخار آرد و آتش شرر آرد
جاوید چنان باد که پیش تو زمانه
اسباب طرب یک ز دگر خوبتر آرد
تا شهریار دادگر آهنگ شام کرد
صبح مخالفان همه در شام شام کرد
پیرار بر عدو ظفر از سوی بلخ یافت
وامسال بر ظفر سفر از سوی شام  کرد
یک سال شد به شرق و دگر سال شد به غرب
تا در دو سال کار دو جانب تمام کرد
فتحی که شاه کرد و نبردی که شاه جست
از خسروان که جست وز شاهان کدام کرد
نزدیک بدسگال فرستاد یک پیام
تا ملک او گشاده بدان یک پیام کرد
گردنکشان روم و عرب را به  یک سفر
در پیش تخت خویش رهی و غلام  کرد
ماه صیام بود که آن فتح کرد شاه
بی  آنکه رنج برد و فراوان مقام کرد
تالیف پادشاهی و تاریخ دولت است
فتحی که شهریار به ماه صیام کرد
ملکی که در قدیم عرب داشتند و روم
بگرفت شاه و مملکت خویش نام کرد
هر شهر و هر حصار که یک بنده را سپرد
بر بندگان حلال و بر اعدا حرام کرد
اسلام داد کافر هفتاد ساله را
دارالفساد کفر چو دارالسلام کرد
بشکست پشت و گردن اهل ظلام و ظلم
تا سودشان زیان و ضیاشان ظلام  کرد
از تیغ آبدار برافروخت آتشی
تا خاک لعل گون و هوا تیره فام کرد
هنگام قهر دشمن و هنگام صید خلق
هر شاه جهد و حیله به زهر و به دام  کرد
او صید کرد لیکن دام از خدنگ ساخت
او قهر کرد لیکن زهر از حسام کرد
قوت حسام او ز ظفر کرد کردگار
چون قوت جانور زشراب و طعام کرد
خورشیدوار کرد سفر شاه و بازگشت
جمشیدوار دست سوی رطل و جام کرد
چون تیغ لعل پیکر او کار پخته کرد
طبعش همه نشاط می لعل خام کرد
بیرون کشید خنجر کین از نیام و باز
بنمود عفو و خنجر کین در نیام کرد
هنگام بازگشتن بی  جسر و بی  عمد
آب فرات عبر ه گه خاص و عام کرد
اسبش چو باد بود و ز تا یید بخت خویش
مر باد را به آب درون تیز گام کرد
لا بلکه بود مر کب او چرخ زود گرد
بر چرخ در میانه دریا لگام کرد
فضل خدای حبل  متین است شاه را
هر جا که شد به حبل  متین اعتصام  کرد
فرمان شاه را همه شاهان متابع اند
کاو را خدای بر همه شاهان امام کرد
عاجز بود کلام ز شرح فتوح شاه
زیرا که او فتوح فزون ازکلام کرد
و هم انام راه نیابد به شرح آنچ
در شام و روم خسرو و شاه انام کرد
شاها به شادکامی بنشین که  کردگار
چونانکه خواستی همه کارت به کام کرد
آثار دولت تو در اسلام زنده کرد
انعام نعمت تو در آفاق عام کرد
رای تو قبله گاه جلال و جمال ساخت
تخت تو سجده گاه کبار وکرام کرد
زیبد که بر کف تو مدامی بود مدام
زیراکه عمر و ملک تو ایزد مدام کرد
می بردوام خواه که پیروزه گون سپهر
پیروزی و سعادت تو بر دوام کرد
آن خداوند که آفاق به یک فرمان کرد
ملک آفاق به فرمان ملک سلطان کرد
در ازل کرد قضا از قبل دولت او
تا به پیروزی و اقبال فلک دوران کرد
همه عالم چو یکی نامه به معنی بنگاشت
کنیت و نام شهنشاه برو عنوان کرد
حکم سلطانی و دعوی شهنشاهی را
خنجر و بازوی او معجزه و برهان کرد
خانه همت او را ز هنر قاعده کرد
مرکب دولت او را ز ظفر میدان کرد
سایه عدلش بر روی زمین پیدا کرد
پیکر خصمش در زیر زمین پنهان کرد
ساخت از دانش و از بخشش کلی گهری
وان  گهر را کف راد و دل پاکش کان کرد
سر شاهان همه در چنبر فرمانش کشید
چنبر چرخ به کام دل او دوران کرد
نتوان گفت به صد سال به تفصیل و به شرح
آنچه با شاه ز احسان و کرم یزدان کرد
کرد احسان و کرم با همه کس شاه جهان
لاجرم یزدان با او کرم و احسان کرد
آفرین باد بر آن شاه که فرمانده خلق
زیر فرمانش همه مملکت ایران  کرد
آفتاب کرم و سایه عدل و نظرش
دهر ویران شده را خرم و آبادان کرد
چون کمر بست به پیروزی عالم بگشاد
همه دشوار جهان دولت او آسان کرد
آنچه کردند به صد لشکر ازین پیش ملوک
او به یک حاجب و یک نامه و یک فرمان کرد
هرکه با دولت او بست به پیکار کمر
تیغ تن پیکر او پیکر او بی جان کرد
گمرهانی که کشیدند سر از طاعت او
سر تیغش همه را بی سر و بی سامان کرد
ای بسا خصم که با شیر همی زد دندان
خدمت او به ضرورت ز بن دندان کرد
یاد کن آنچه به شمشیر در این پانزده سال
با فلان کرد شه عالم و با بهمان کرد
عبرتی بود جهان را چه به شرق و چه به غرب
آنجه از پیش همه با ملک کرمان کرد
هم ز اقبال نشان بود و ز اعجاز دلیل
آنچه با ترمذ و خیل چگل و ختلان کرد
بازکار عجب و تهنیتی بود بزرگ
آنچه درگنجه و ارمینیه واران کرد
باز هم نادره بود آنچه به فرمان قضا
دم او با سر بلکاوتن عثمان کرد
یا ز برهان کرم بود و خداوندی و عفو
آنچه با مسلم و نجاری و با جرتان کرد
باز در دولت و دین بود عجایب به سه سال
آنچه با جعبر و انطاکیه و حران کرد
باز اصل ظفر و مایه ی پیروزی بود
آنچه با خانه و ملک و سپه خاقان کرد
نتوان گفت فنون و هنر شاه تمام
هرچه گوییم شناسیم که صد چندان کرد
آنکه او شرح ظفرنامه افریدون گفت
وانکه او وصف هنرنامه نوشروان کرد
متفق  گشت کزین بیش ظفر نتوان کرد
معترف گشت کزین بیش هنر نتوان کرد
ای بلند اختر شاهی که تو را بار خدای
شاه ایران و خداوند همه توران کرد
نیست بر تیغ تو تاوان ظفر و نصرت و فتح
هرچه کرد این عجبی تیغ تو بی تاوان کرد
بارگاهت را دولت ز بقا کرد سریر
وز معالی و شرف کنگره ایران کرد
مرد وصاف نپیوسته گهرهای سخن
چون هنرها و ظفرهای تورا دیوان کرد
گر بدیع است که عیسی به دعا افسون کرد
ور شگفت است که موسی به عصا ثعبان کرد
تو به شمشیرکنی آنچه به ثعبان این کرد
تو به اقبال کنی آنچه به افسون آن  کرد
شاه عالم تویی از عالم و از هر چه در اوست
داد بستان که جهان داد تو چون بستان کرد
آن  گهر خواه کجا خاطر شاعر صفتش
به بدخشی و عقیق یمن و مرجان کرد
از کف طرفه نگاری که نگارین  رخ او
مجلس بزم تو را همچو نگارستان کرد
زنخ و زلفش گویی که یکی جادوی نغز
از سمن  گوی وز شمشاد و شبه  چوگان کرد
آن کند با دل عشاق همین غمزه او
که سر تیغ تو با جان بداندیشان کرد
جاودان همت میمون تو زرافشان باد
که فلک خدمت آن همت زرافشان کرد
پایه خسروی از پای تو آراسته باد
که قضا پایه اقبال تو بی پایان کرد
عمر تو چون مه نو باد که شد عمر عدوت 
چون مه پانزده و روی سوی نقصان کرد
ازگل همی نگارم سنبل برآورد
هرگز گلی که دید که سنبل برآورد
برگل هر آنچه آورد از سنبل آن نگار
نغز آورد جو خویستن و دلبر آورد
دارد به توده عنبر و دارد به رشته در
باروی خوب هر دو همی درخور آورد
دریاست روی خوبش و دریا هر آینه
هم در پاک زاید و هم عنبر آورد
غواص  گشت عشقش و هر روز و هر شبی
از دل به راه دیده همی گوهر آورد
گوهر ز قعر آب برآرند و عشق او
گوهر همی ز شعله آتش برآورد
از چهره هر زمان بنماید گلی دگر
وز خنده هر زمان شکری دیگر آورد
گر مردمان به شکر و گل درد دل برند
او درد دل مرا زگل و شکر آورد
چون درکمند یافته او زنم دو دست
تاب از کمند بافته در عرعر آورد
گوید بر آورم به خط دوستیت سر
سر بر نهم به پایش اگر سر برآورد
زلفش رسن شدست و قدم چنبر رسن
گرچه دراز سر به سوی چنبر آورد
هر روز بامداد که دارد سر صبوح
وز میکده به بزم می و ساغر آورد
ایدون گمان برم که همی آید از بهشت
وآن سرخ لب میی چو می کوثر آورد
یا حور در عقیق همی شربت رحیق
پیش نصیر ملت پیغمبر آورد
میر اجل موید ملک آنکه دولتش
گر خواهد از فلک به زمین اختر آورد
فرخ شهاب دین که مظفر شود به عزم
گر روز رزم روی به صد لشکر آورد
در لطف جوهرش متحیر شود همی
آنکس که صحبت عرض و جوهر آورد
جودش دعای عیسی مریم بود از آنک
جان شده همی به سوی پیکر آورد
مهرش به عفو از آذر آب آورد همی
کینش همی به خشم ز آب آذر آورد
وصف نشان رزم گهش در دل عدو
سهم  و نهیب عرصه گه محشرآورد
رخنه کند به دولت و پاره کند به عزم
گر روی سوی باره اسکندر آورد
کرده ز بیم روی دلیران به رنگ زرد
چون او به رزم حمله زال زر آورد
در هر زمان حسد برد از معجر و حریر
خصمی  که پیش او زره و مغفر آورد
خصما نش  را طلایه مالک زهاویه
در دیده و جگر شرر و اخگر آورد
کاریز خون زدیده دشمن کند روان
هر گه که دست را به سوی خنجر آورد
از رنگ خون دشمن و از رنگ خنجرش
گویی همی شقایق و نیلوفر آورد
ای جودپروری  که تو را هر زمان ز چرخ
دولت یکی بشارت جان پرور آورد
نشگفت اگر ز بهر ستایشگران تو
روح الامین ز خلد برین منبر آورد
باد قضا سفینه امید خلق را
در بحر فتنه گرچه همی منکر آورد
از غرق ایمن است  که عزم تو هر زمان
از عصمت خدای یکی لنگر آورد
نسل نظام ملک به کردار دفتری است
کاقبال نکته ها همه زان دفتر آورد
لیکن بود نتیجه رای صواب تو
هر نکته  کان نکوتر و زیباتر آورد
آن  کاو همی به قلعه خیبر زند مثل
واندر مثل همی سخن از حیدر آورد
از تو همی حکایت حیدر کند به جنگ
در سیستان همی خبر از خیبر آورد
گر حاجب تو تاختن آرد سوی عزیز
ور چاوش تو روی سوی قیصر آورد
آن آورد بر اشتر مهد عزیز مصر
وین تاج و تخت قیصر بر استر آورد
هر کس  که جفت او پسری زاید از شکم
در خانه سور و شادی و رامشگر آورد
رامشگر آورند همی دشمنان تو
هرکس که زوجشان ز شکم دختر آورد
در اصل باطل است حسود تو پس چرا
از خویشتن همی شرف و مفخر اورد
نشناسد آن که بهره نیابد ز روشنی
آن کس که کوری از شکم مادر آورد
مندیش از آنکه خیره سری از مخالفانت
مکر و فریب سازد و سر درسر آورد
ایدر تو شاد باش  که وهم تو تانه دیر
در بند و سلسله همه را اندر آورد
ای سروری که شخص جمال و کمال را
عقل از مدایح تو همی زیور اورد
مداح تو چو جلوه کند نقش آزری
در وقت معجزه پسر ازر اورد
کاندر میان آتش خاطر ز مدح تو
نسرین و یاسمین و گل و مجمر آورد
فخر آورم همی ز سم اسب تو چنانک
عیسی پرست فخر ز سم خر آورد
آورده ام به حضرت تو محضری چنانک
مرد صلاح پیشه سوی داور آورد
باشد همیشه بر صفت نیک محضری
هر کاو به حضرت تو چنین محضر آورد
تا ماه رخت خویش برد سوی باختر
تا آفتاب رخت سوی خاور آورد
بادی چنانکه گردون از ماه و آفتاب
بر دست و بر سرت قدح و افسر آورد
پاینده باد عمر تو تا چرخ ملک را
دولت ز خامه تو خط محور آورد
نامت به هفت  کشور عالم رسیده باد
تا دولت تو روی به هر کشور آورد
چیست آن گوهرکه ارکان دست خمار آورد
گوهری کان گوهر مردم پدیدار آورد
لطف آب و رنگ آتش دارد و تا ثیر او
آب سوی جان و آتش سوی رخسار آورد
گر به دی مه بگذرد بر مجلس آزادگان
بوی نیسان و نسیم باغ و گلزار آورد
فعل او در دل نماید صنعت باد صبا
تا درخت شادی اندر باغ دل بار آورد
گونه گلنار گیرد روی چون دینار او
واو همی  آزاده را در بذل دینار آورد
خار بی وردست بی او مجلس ما روز عید
کاو همی بر چهره ما ورد بی خار آورد
راست گویی نجم سیارست بر چرخ طرب
زانکه در مجلس فروغ نجم سیار آورد
مغزرا تری دهد تا آرد اندر چشم خواب
مغز چون تری ندارد خواب دشوار آورد
اندکی از جوهر او چون به تارک بردود
از طبیعت روز باقی را پدیدار آورد
ور درآویزد به عقل و رای پیران کهن
هر یکی  را چون جوان تازه در کار آورد
اعتدالش خاطر گوینده را دریا کند
تا ز دریا هر زمانی در شهوار آورد
چون ز گفتن باز دارد مرد را افراط آن
مرد را جود نظام الدین به گفتار آورد
صاحب عادل  که بخت از کنیت و نامش همی
صورت فتح و ظفر در نام احرار آورد
رای او پرگار قدرت بر فلک خواهد  کشید
تا همه سیارگان را زیر پرگار آورد
قطره ای باشد ز دریای ضمیر همتش
هر چه استظهار زیر چرخ دوار آورد
کلک او مرغی است زرین پر که در صحرای سیم
از سر منقار هر ساعت همی قار آورد
دوده همچون قار باشد بر سر منقار او
لولوی مکنون شود چون زیر منقار آورد
بیش شاهان تحفه آرد از بدایع چند بار
از بدایع تحفه آن تحفه است  کاین بار آورد
ناصرالدین گفت دستورم نظام الدین سزد
تا ز عدل اندر جهان آیین و آثار آورد
آنچه گفت اول بکرد آخر چنین باید ملک
تا که همت در خور گفتار و کردار آورد
هرکجا سر و ضمیر موسی عمران بود
در شب تاریک نور از شعله نار آورد
گاه بی دستان ید بیضا برون آرد ز جیب
گاه بی افسون عصا بر صورت مار آورد
هرکجا تایید و اقبال نظام الدین بود
پیش خدمت تاجداران را رهی وار آورد
گه ز حزم اندرکشد دیوار گرد مملکت
گه ز نصرت پاسبان بر برج و دیوار آورد
ای بلند اختر جوان بختی که هر ساعت سپهر
اختران را پیش تخت تو به  زنهار آورد
گر به رای روشن و تدبیر تو شاه عجم
از خراسان روی  سوی غزو کفار آورد
بر میان بند کمر بندد به خدمت پیش شاه
هرکه اندر روم فخر از بند زنار آورد
چون تو درگیتی نباشد ور بود اندک بود
کی شود ممکن که گردون چون تو بسیار آورد
هرکه صلح آورد با تو روز بختش بر دمید
تیره  گردد پیکر آنکس که پیکار آورد
هرکه را یکبار غدر تو به  خاطر بگذرد
ای بسا غدری که بر او چرخ غدار آورد
اندر آن دریا که از کین تو برخیزد بخار
باد محنت کشتی اعدا نگونسار آورد
گر مرکب مرکبی  گردد خیال عقل تو
جبرییل از گیسوی حورانش افسار آورد
ور قضا تومار دیوان سازد اندر مدح تو
لوح محفوظ اندر آن دیوان و تومار آورد
ور به تاریکی برافتد روشنایی دلت
عین آب زندگانی باز دیدار آورد
ای خداوندی که  گر فرمان دهی خورشید را
از فلک پیش دلت قانون اسرار آورد
چون معزی باید اندر باغ مدح تو درخت
تا چو بار آرد همه لفظ گهربار آورد
گر بود مدح مرا قدری و مقداری پدید
مدح تو خواهدکه فرق از حد و مقدار آورد
بست باید همت اندر کار مداحی که او
در شعار و رسم تو زین گونه اشعار آورد
گر تو تیمارش نداری تا نماند تنگدست
تنگدستی پای او در دام تیمار آورد
خواب امن عالم اندر بخت بیدار تو باد
تاکه خواب و امن عالم بخت بیدار آورد
بر تو میمون و همایون باد عید مومنان
تا به یزدان هرکه ایمان دارد اقرار آورد
بر گل از سنبل نگارم دام مادام آورد
تا چو صیادان دلم را پای در دام آورد
سرو سیم اندام چون دعوی صیادی کند
دام دلها برگل از سنبل به  اندام آورد
هرکجا خواهد به زرق و حیله و رنگ و فریب
از دلم بیرون برد آرام و آرام آورد
نقشهای مانوی را بر دو گلنار آورد
سحرهای سامری را بر دو بادام آورد
چون مرا بی می همیشه مست دارد عشق او
حاجتم ناید که پیش من می و جام آورد
روی من زرین تو را از هر جام  کو گیرد به  دست
اشک من رنگین تر از هر می  که در جام آورد
مادر او را گر به  گاه شام آرد سوی در
دایه او را گر به  وقت بام بر بام آورد
عشق او هر روز شوری در دل خاص افکند
هجر او هر شب بلایی بر سر عام آورد
هرکه خواهد تا سلامت ماند از شور بلا
دل ز عشق او به مدح زین اسلام آورد
سید حکام دنیا کز پی احکام دین
از امام حق همی منشور و احکام آورد
نامور بوسعد بن نصربن منصور آن که او
سعد و حمد اندر جهان از کنیت و نام آورد
سهل گردد با عنایتهای او هم در زمان
هر چه از محنت به  روی مرد ایام آورد
با قبول او تذرو اندر هوا گیرد عقاب
در پناه او گوزن از بیشه ضرغام آورد
واندر آن صحرا که باد حشمت او بگذرد
گرگ نتواند که روی از سوی اغنام آورد
کار دین و ملک رونق گیرد از تدبیر او
کز صواب و از صلاح آغاز و انجام آورد
حکم سال و حکم فال او به پیروزی کند
هر منجم کو حدیت از علم احکام آورد
غاشیه بر دوش  گیرد بخت پیش او سبک
چون مبارک پای بر پشت سبک  گام آورد
سحر صرف و مشک ناب و لولو مکنون به هم
هر سه هنگام  کتابت زیر اقلام آورد
آن رسول است او که هر سال از پی تجدید عهد
از خلیفه سوی شاهنشاه پیغام آورد
شاه و لشکر را ز به هر نصرت اسلام و دین
از امیرالمومنین تشریف و انعام آورد
وز جوانمردی بهر شهری زخاص مال خویش
دوستان را تحفه احسان و اکرام آورد
سام را فرمود باید رزم اژدرها به طوس
تا بر اژدرها شبیخون ناچخ سام آورد
گاه مردی کرد باید نامزد بهرام را
تا کمین بر شیر و کین بر تیر و بهرام آورد
قاهر اعدای دولت ناصر ملت سزد
تا به  دولت فرق اعدا زیر اقدام آورد
عهد شاهان را سبب باید رضی  الحضرتین
تا ز حضرت مهد خاتونی به هنگام آورد
کی بود هنگام از این خوشتر که نقاش قضا
در جهان هر روز رنگ نقش اصنام آورد
در هوا هر ساعتی گردون ز رعد و ابر و برق
ژنده پیلان شگرف وکوس و صمصام آورد
گل به زیر قطره باران تو گویی لعبتی است
کز خجالت خوی همی بر روی گلفام آورد
بر شود هر روز گویی بر فلک باد صبا
وز فلک بر شاخ  گلبن هر شب اجرام آورد
ای نکو عهدی که از گردون بیابد کام خویش
هرکه سر در چنبر عهدت به ناکام آورد
نقص تو گفتن عدو را نیش در حلق آورد
شکر توگفتن ولی را نوش درکام آورد
آن یکی  گویی دلیل از سعد برجیس آورد
وین دگر گویی نشان از نحس بهرام آورد
از دل و جان هرکه با تو دل ندارد چون الف
از بن دندان به خدمت پشت چون لام آورد
هر شجر کز کینه و خشم تو دارد بیخ و شاخ
تا قیامت برگ و بر نفرین و دشنام آورد
با رسالت های تو نشگفت اگر شاه جهان
بر نشاط و غزو روی از جانب شام آورد
بر زمین شام در چشم فرنگان لعین
تیغ صبح آسای تو تاریکی شام آورد
چون از این فارغ شود رایت سوی مغرب برد
عالمی از سوی مغرب زیر اعلام آورد
گرچه آرد مرد بسیاری بدایع در سخن
هر چه آرد در بر فضل تو سرسام آورد
اندرین مجلس معزی گرچه دارد انبساط
شرم دارد گاه گاه از بس که ابرام آورد
نوک اقلامش چو درجی را بیاراید به نظم
قیمتی درجی بود کز درج اوهام آورد
ور شود ممکن که افضال تو را آرد عدد
آن عدد بیش از ضمیر و نطق و افهام آورد
گر بود بایسته هر مدحی  که مداح آورد
ور بود شایسته هر نظمی که نظام آورد
کان یکی گویی همی وحی سماوی آورد
وین دگر گویی همی اضغاث احلام آورد
تا چو صنع ایزدی اجسام را آرد پدید
لطف او ارواح صافی را به اجسام آورد
قدر و جاه تو چنان بادا که اندر خدمتت
چرخ  آیین عبید و رسم خدام آورد
باد عزمت رایض ایام تو پیش ملوک
توسن آشفته را آهسته و رام آورد
روزگارت باد فرخ تا به میمون مجلست
مژده هر ساعت به سعدی بخت پدرام آورد
بهاری  کز دو رخسارش همی شمس و قمر خیزد
نگاری کز دو یاقوتش همی شهد و شکر خیزد
خروش از شهر بنشاند هر آنگاهی که بنشیند
هزار آتش برانگیزد هرآنگاهی که برخیزد
رخش  سیمین سپر بینم  خطش چون چنبر مشکین
شنیدی چنبر مشکین  که از سیمین سپر خیزد
به نابینای مادر زاد اگر رخساره بنماید
به نور روی او از چشم نابینا بصر خیزد
دهان تنگ آن دلبر به تنگی هست چون خاتم
وگر خواهد میانش را هم از خاتم  کمر خیزد
ازآن سنگین دلش خیزد همی رنگین سرشک من
بدین معنی درست آمد که یاقوت از حجر خیزد
به دندانش نگه  کردم دو چشم من چو دریا شد
مرا دریا زگوهر خاست وز دریا گهر خیزد
یکی دیباست روی او که پیش او شود کاسد
هر آن دیبا که از بغداد و روم و کاشغر خیزد
به بازار نکو رویان اگر قیمت کنند او را
خریدارش عمادالملک شاه دادگر خیزد
قسیم عدل ابوالقاسم که از اقلام و ا علامش
به دیوان در قضا زاید به میدان در قدر خیزد
هنرمندی بزرگ است او که دارد یاری دولت
کجا دولت کند یاری بزرگی از هنر خیزد
ز طبع او به بزم اندر همه  لعب و طرب زاید
ز عزم او به رزم اندر همه فتح و ظفر خیزد
زمیدان و در او جوی پیروزی و بهروزی
که پیروزی و بهروزی از آن میدان و در خیزد
ز عالی رای او خیزد همیشه حجت عقلی
چنان چون حجت شرعی زآیات و سور خیزد
قوام دین پیغمبر بدو نازد ز فرزندان
چنین واجب کند فرزند کز چونان پدر خیزد
نکرد ابلیس آدم را ز بدبختی یکی سجده
نمی دانست کز آدم همی چونان پسر خیزد
فری زان کلک میمونش که در دست همایونش
سحابی را همی ماندکزو مشکین مطر خیزد
مخالف را ازو همواره خوف بی رجا باشد
موافق را ازو مادام نفع بی ضرر خیزد
خداوندا نگه کن خویشتن را گر ندیدستی
جهانی باکفایت کز جهانی مختصر خیزد
ز تو خیرست ناصح را ز تو شرست حاسد را
تو گردونی و از تاثیر گردون خیر و شر خیزد
همه عالم به روز حشر خیزند از زمین یکسر
مگر بدخواه مسکینت که از نار سقر خیزد
من آن شایسته مداحم که در مدح معزالدین
زباغ طبع من هر روزگوناگون شجر خیزد
نه از دیدار من آزادگان را رنج دل باشد
نه ازگفتار من آسودگان را دردسر خیزد
به گاه  گفتن مدحت چو یک معنی به دست آرم
زمهر تو مرا در طبع صد معنی دگر خیزد
به اقبالت مرا هر روز باشد تیزتر خاطر
چو خاطر تیزتر باشد معانی بیشتر خیزد
همیشه تا نگیرد آب طبع  گوهر آتش
از آن خیزد بخار و موج وز این دود و شرر خیزد
بسان زهره و برجیس ناظر باش هر جایی
که شادیها و خوبیها از آن فرخ نظر خیزد
ز فر باد فروردین جهان چو خلد رضوان شد
همه  حالش دگرگون  شد همه  رسمش دگرسان شد
توانگر گشت و خوش طبع و جوان از عدل فروردین
اگر درویش  و ناخوش طبع و پیر از جور آبان شد
حلی بست و حلل پوشید باز اندر مه نیسان
اگر در ماه تشرین از حلی وز حله عریان شد
گل اندر گل مرکب کرد بوی باد نوروزی
چو از گل  گل پدید آمد گلستان چون  گلستان شد
مگر باد صبا مینا و مرجان داد گلبن را
که برگش جمله مینا گشت و بارش جمله مرجان شد
مگر رشکست  پروین  را و نسرین  را ز یکدیگر
که این بر خاک پیدا شد چو آن بر چرخ پنهان شد
میان باغ و ابر اندر خلافی هست پنداری
که روی باغ خندان شد چو چشم ابر گریان شد
چو از چشمش فرو بارید مروارید عمانی
زمروارید او هرباغ چون بازار عمان شد
سرشک ابر چون می گشت و گل چون جام یاقوتین
چمن چون بزمگاه شاه و بلبل چون غزلخوان شد
اگر چون موم گشت آهن به روی آب برشاید
که چون داود پیغمبر هزار آوا خوش  الحان شد
شقایق بر سر هر کوه چون رخسار دلبر شد
بنفشه بر لب هر جوی چون زلفین جانان شد
نگارینی که تا زلفش چو چوگان شد به عارض بر
دلم در خم آن چوگان به  سان  گوی گردان شد
کجا بر گوی زخم آید ز چوگان زود بگریزد
چه  گوی  است  اینکه  چون  زخم  آمدش  نزدیک  چوگان  شد
دل من در زنخدانش نگه کرد از سر زلفش
بدان مشکین رسن  مسکین  سوی چاه زنخدان شد
ندانم چون برآرم من دل از چاه زنخدانش
که خالش بر لب آن چاه دلها را نگهبان شد
مگر دانست زلفش حرز ابراهیم بن آزر
که چون بنشست بر آتش  بر او آتش  گلستان شد
مگر باده است عشق او که هم دردست و هم درمان
کرا یک روز درد افزود دیگر روز درمان شد
دلی بود از همه دنیا مرا همواره فرمانبر
ز فرمانم برون آمد چو عشقش را به  فرمان شد
چه  نازم زانکه عشقش بر دلم سلطان شد از قدرت
از آن نازم  که او بر ملک هفت اقلیم سلطان شد
شهنشاه مظفر بوالمظفرکاو به پیروزی
معز دولت پیروز و رکن دین یزدان شد
بلند اختر شهنشاهی که بر تخت شهنشاهی
امیرالمومنین را همچو جد خویش برهان شد
سعادت عهد و پیمان بست با او تا گه محشر
قضای ایزدی در عهده آن عهد و پیمان شد
مسخر شد هر آن شاهی  کجا بشیند نامش را
به تعظیم ایدر آن نامش مگر مهر سلیمان شد
به  طلعت هست خورشیدی  که او جمشید عالم شد
به بخشش هست دریایی که او دارای دوران شد
نبود از پادشاهان چون معزالدین جهانداری
معزالدین اگر بگذشت رکن الدین جهانبان شد
چو بنشست او به  سلطانی سپاهان بود در عهدش
کنون بنگر که در عهدش همه عالم سپاهان شد
بهر فتحی همی کردست با ایزد مناجاتی
که اسبش طور سینا گشت و او موسی عمران شد
اگر معجز ید بیضا و ثعبان بود موسی را
دل او چون ید بیضا و تیغ او چو ثعبان شد
حسودانی کجا کردند در ملکش همی دعوی
بر ایشان تا به روز حشر خاک و آب زندان شد
به خاک اندر یکی همخانه بلعام و قارون شد
به  آب اندر یکی همسایه فرعون و هامان شد
ایا شاهی که اقبالت دلیل اهل دولت شد
و یا شیری که شمشیرت امان اهل ایمان شد
رود پیوسته با تدبیر تو تقدیر یزدانی
بدان ماند که تدبیر تو با تقدیر یکسان شد
صواب آید همی پیکان تیر تو چو تدبیرت
مگر جزوی ز تدبیر تو بر تیر تو پیکان شد
سعادت نامه ای فرمود در شاهی و سلطانی
همه اجرام  کتاب و همه افلاک دیوان شد
چو بنشستند و بنوشتند دولت مهر کرد آن را
به شاهی و به سلطانی بر او نام تو عنوان شد
بیامد فتح و جولان  کرد گرد سم شبدیزت
چو شبدیز تو روز رزم در ناورد و جولان شد
به نیروکردن لشکر تنت گویی همه دل شد
به یاری دادن یزدان دولت  گویی همه جان شد
ز گرد لشگرت ابری پدید آمد که بارانش
بر احباب تو رحمت شد بر اعدای تو طوفان شد
عجب ابری  که رعد از کوس و برق از تیغ بود او را
که او چون رعد بخروشید و این چون برق رخشان  شد
همانکس  کامد اندر رزم با پرخاش و با دعوی
از آن پرخاش  کیفر برد از آن دعوی پشیمان شد
اگر چون رستم دستان همی مردی نمود اول
به دستش باد بد آخر چو کارش مکر و دستان شد
به صف کارزار اندر زبدعهدی و بدمهری
دل از سختی چو سندان  کرد و اندر زیر خفتان شد
چنان  شد سوخته در تف چنان  شد کوفته در صف
که خفتانش همه خف گشت و سندانش سپندان شد
توآن شاهی  که مهر وکین تو بر دوست و بر  دشمن
یکی چون سعد برجیس و دگر چون نحسن  کیوان شد
چه مشکل بود در گیتی که اقبالت نکرد آسان
به اقبال تو هرکاری که مشکل بود آسان شد
سپه بردی به پیروزی ز ایران تا در توران
بر آن طالع که کیخسرو زتوران سوی ایران شد
ز صد لشکر پناهت داشت در غزنین و در کرمان
هرآن نامه  کزین حضرت به غزنین و به کرمان شد
فرستادت به خدمت آنچه خاقان داشت از نعمت
به فرمانی و پیغامی  کزین درگه به  خاقان شد
ز عدل و رحمت تو در خراسان  گشت آبادان
هر آن شهری که از بیداد و از تاراج ویران شد
فرستاد آسمان باران زیادت زانکه هر سالی
زمین برداد بسیاری و نرخ نعمت ارزان شد
ز بیهق تا در ترمذ بهر شهری که بگذشتی
زرای ورایت تو چشمه و چشم خراسان شد
همیشه تا که خواننده ز دفترها همی خواند
که ذوالقرنین در ظلمت ز بهر آب حیو ان شد
می دینارگون چون آب حیوان باد بر دستت
که مجلس گاه تو خرم چو نزهتگاه رضوان شد
تو بر تخت جهانداری چو یوسف شادمان بادی
که چون یعقوب بدخوا تو اندر بیت احزان شد
امیران آمده خرم به  درگاه تو هر روزی
بدان زینت که اول روز کسری سوی ایران شد
شده محکم به شمشیر تو بنیاد مسلمانی
که شمشیر تو در ملت پناه هر مسلمان شد
شه مشرق ملک سنجر به دارالملک باز آمد
سپاس و شکر یزدان را که شاد و سرفراز آمد
ز دارالملک غایب شد ز بهر فتح و پیروزی
کنون با فتح و پیروزی به دارالملک باز آمد
اثرهای ملک سلطان چو دیبای منقش شد
ظفرهای ملک سنجر بر آن دیبا طراز آمد
چو سلجق صید گیر آمد چو یبغو جنگجوی آمد
چو طغرل شیربند آمد چو جغری خصم تاز آمد
از آن شد سوخته خصمش  که  کینش خصم سوز آمد
وز آن شد ساخته کارش که بختش کارساز آمد
جمالش حق فروز آمد کمالش حق پژوه آمد
وز آن شد ساخته کارش که بختش کارساز آمد
جهان از داد او  پرگشت و خالی شد ز بیدادی
که داد او حقیقت گشت و بیدادی مجاز آمد
بداندیشان او رفتند و او باقی است تا محشر
که  عمر جمله  کوته گشت و عمر او دراز آمد
اگرچه محترز باشد ز دوران فلک مرگش
بقای او ز دوران فلک بی احتراز آمد
و گرچه حرص و آز ما فزون است از همه چیزی
عطای او که بخشش فزون از حرص و آز آمد
طرب با جام زرینش به بزم اندر برابر شد
ظفر با ماه منجوقش به رزم اندر براز آمد
ز دولت بهره طبعش همه لهو و سرور آمد
ز گردون قسمت خصمش همه  گرم و گداز آمد
روا باشد که عالم را نیاز آید به احسانش
که او در دولت و شاهی ز عالم بی نیاز آمد
ستم  گرگ است و عدل  او شبان  است و جهان  صحرا
خلایق گوسفندانند و حکم او نهاز آمد
به خورشید و به چرخ او را کنم تشبیه از آن معنی
که خورشید کمندانداز و چرخ  نیزه باز آمد
سلاح و آلت او چون ز ایوان سوی میدان شد
کمند شست باز و نیزه پنجاه باز آمد
خدنگ او چو باز آمد دل دشمن کبوتر شد
چو ایران  گشت باز او کبوتر صید باز آمد
سر شمشیر او برنده چنگال شیر آمد
سر پیکان او سنبنده یشک  گراز آمد
کجا گرد مصاف او جهان شب کرد بر اعدا
شب آن قوم چون روز قیامت دیر باز آمد
گرفتار آمدند آخر به چنگ جنگیان او
سپاهی کز بلاساغون و خانی  کز طراز آمد
ایا بخشنده کف شاهی که از احسان و از جودت
شهان را نام و نان آمد یلان را برگ و ساز آمد
درفشت در خراسان و سپاهت بر در ماچین
رکیبت در نشابور و نهیبت در حجاز آمد
اگر ملت ز بدعت در نشیب افتاد یکچندی
کنون ازدولت عدلت نشیبش برفراز آمد
وگر دیدند یک چندی رعیت رنج و دشواری
رعیت را کنون هنگام آسانی و ناز آمد
ز طبع مدح گویانت به نزدیک خردمندان
سخن درخورد احسنت و سزای اهتزاز آمد
به شعر اندر بود واجب به نامت ابتدا کردن
که نام تو به شعر اندر چو تکبیر نماز آمد
همیشه تا خبر باشدکه مر محمود غازی را
نشاط و شادی از زلف و بناگوش ایاز آمد
تو از دست ایاز خویش بستان باده روشن
که چون محمود شد هر کاو به درگاهت فراز آمد
اجازت ده به توقیع شریف خویش دولت را
که توقیع تو دولت را سوی جوزا جواز آمد
المنه لله که به  اقبال خداوند
شادند چه بیگانه و چه خویش و چه پیوند
المنه لله که مرا زهره آن است
کایم گه و بیگاه به نزدیک خداوند
المنه لله  که هم آخر ببر آمد
تخمی که نظام الدین از صبر پراکند
المنه لله که قوام الدین در خلد
شادست که دارد چو نظام الدین فرزند
اولاد قوام الدین در باغ وزارت
سروان بلندند و درختان برومند
بیگانه درختی  که از آن باغ سرافراشت
گردونش به دست اجل از پای درافکند
بارید برو صاعقه ای کز در زنگان
پایش به دروگرد رسید و به نهاوند
آویخت به  دام اندر اگر دام همی ساخت
وافتاد به  چاه اندر اگر چاه همی کند
افسانه شد آن مرد معوق که ازو بود
بر کار همه خلق فتاده گره و بند
ناچیز شد آن عود مطرا که ازو بود
در دولت و ملت بدل بوی شماگند
سرتاسر این قصه همه حکمت و پندست
تا حشرکفایت کند این موعظه و پند
ای بار خدایی که نداری ز خلایق
در بار خدایی و خداوندی مانند
گردون نشناسد که قیاس خردت چون
ایام نداند که شمار هنرت چند
کردست قضا با تو به بیروزی پیمان
خوردست قدر با تو به بهروزی سوگند
سلطان به تو شادست و برادر به تو خرم
لشکر ز تو خشنود و رعیت به تو خرسند
بر درگه میمون تو صد بنده فزونند
کافی تر از آن خواجه که بودست به میمند
گر حاجب تو حمله برد بر لب جیحون
ور چاوش تو خیمه زند بر در بیکند
از بس فزع و بیم نیابند به شب خواب
خانان و تکینان به بخارا و سمرقند
در بتکده گر دفتر مدح تو بخوانند
بیزار شود هیربد از زند و ز پازند
آری چو سخنهای حقیقی شنود مرد
درگوش نگیرد سخن یاوه و ترفند
ای عمر تو چندانکه چو گیرند شمارش
عشری بود از صد یک آن هشت صد واند
تا دست و دلم حادثه غارت و تاراج
از مال تهی کرد و ز دینار بیاگند
حقا که چنان است ز گرمی جگر من
کاورا نه تباشیر کند سود و نه ریوند
گر خار حوادث جگر بنده بخارید
ور زهر چشانید مراگردون یک چند
چون طلعت تو دیدم و لفظ تو شنیدم
آن خار همه گل شد و آن زهر همه قند
تا در حد و در ناحیت شام و قهستان
معروف بود رود فرات و که الوند
تا در کشد ابری که ز بلغار درآید
کرباس منیر به سرکوه دماوند
در ملک همی بخش و همی  گیر و همی دار
در صدر همی بال و همی ناز و همی خند
نیک است همه حال تو جز نیکی مستان
خوب است همه حال تو جز خوبی مپسند
در پای عدو دست اجل بند نهادست
شادی کن و می خواه ز دست بت دلبند
تا مطرب و قوال ز بهر تو بگویند
ای جان همه عالم با جان تو پیوند
ماه من جزع مرا بر زر عقیق افشان کند
چون به  زیر لعل مروارید را پنهان کند
سازد از زلف و زنخ هر ساعتی چوگان و گوی
تا دل و پشت مرا چون  گوی و چون چوگان کند
چون بتابد زلف او بر عارضش گویی همی
بر مه روشن شب تاریک مشک افشان کند
گر نیارد کرد جولان بر مه تابنده شب
پس چرا زلفش همی بر عارضش جولان  کند
گر چه از هجران او دشوارگردد کار من
وصل او بر من همه دشوارها آسان  کند
ور مرا دردی دهد زنجیر عنبر بار او
لعل  شکر بار او آن درد را درمان  کند
عشق او قصد دلم کرد و نگشتم زو جدا
هم نگردم زو جدا گر نیز قصد جان  کند
حاش لله عشق را بر جان نباشد هیچ دست
خاصه بر جان  کسی کاو خدمت سلطان کند
سید شاهان ملکشاه آن جهانداری که چرخ
نام او برنامه دولت همی عنوان کند
راست گر گویی قیاس مه کند بر آفتاب
هرکه با عدلش قیاس عدل نوشروان کند
خنده تیغش سبب شد گریه بدخواه را
چون بخندد تیغ او بدخواه راگریان کند
خدمتش چون طاعت یزدان به ما بر واجب است
هرکه این خدمت کند هم طاعت یزدان کند
جان و دل بی شکر و مدح او مدار از بهر آنک
شکر و مدحش جان و دل پرعقل و پر ایمان  کند
هر که او مومن بود مدحش شفای دل کند
هرکه او عاقل بود شکرش غذای جان  کند
بندگان در خدمت او چون خداوندان شوند
از بس اکرام و خداوندی که با ایشان کند
خدمت او از میان جان  کند هر بنده ای
وان که باشد دشمنش هم از بن دندان کند
خسروا هر کس که نصرت جوید از پیکار تو
زخم پیکار تو نصرت را بر او خذلان  کند
وان که از بهر زیادت بر تو پیمان بشکند
عکس تیغ تو زیادت را برو نقصان کند
هرچه آبادست بر روی زمین از عدل توست
وانچه ویران است هم عدل تو آبادان کند
وان کجا دشمن کند آباد و بنشیند درو
یا بسوزد آتش خشم تو یا ویران  کند
چنبر گر ون به فرمان تو باد از بهر آنک
تا بگردد چنبر او هر چه خواهی آن کند
ترک من چون زلف بگشاید جهان مشکین  کند
هرکه بویش بشنودگوید که آن مشک این  کند
ور نسیم خط و رخسارش رسد بر آسمان
سنبله پرسنبل و نثره پر از نسرین  کند
ورگذر یابد زمانی بر لبش باد صبا
هر نبات تلخ را باد صبا شیرین کند
چون ز جعد زلف بنماید نگارین روی خویش
خانه ها را چون نگارستان هندوچین کند
گه به خم زلف پشت بیدلان پر خم  کند
گه به چین جعد روی عاشقان پرچین  کند
در لب او آب حیوان است و عشق او همی
با دل عشاق فعل آذر برزین  کند
من چو از عشقش بنالم ناله چون خسرو کنم
او چو از خوبی بنازد ناز چون شیرین کند
گر وصال او همی چون کیمیا ناید به  دست
پس چرا هجران او رویم همی زرین کند
خنجر و زوبین سلاح چشم او شد تا مرا
کشته خنجر کند یا خسته زوبین کند
روستم با شاه ترکان از جفا هرگز نکرد
آنچه بر دلها همی پرورده تکسین کند
صد هزاران صاعقه پیدا کند در هر دلی
چون دو بیجاده به عمدا پرده پروین کند
گر به حورالعین نماند پس چرا وصاف او
چون جمال او ببیند وصف حورالعین کند
از بهشت آمد مگرتا از جمال روی خویش
روز عید آرایش بزم نظام الدین کند
آفتاب فتح ابوالفتح آنکه بر درگاه او
دست گردون هر زمانی اسب دولت زین کند
هر غباری  کز سم اسبش به  گردون بر شود
دولت آنرا توتیای چشم روشن بین کند
آسمان حشمت دهد او را که او حشمت دهد
مشتری تمکین دهد او راکه او تمکین کند
چون قدم بر مجلس عالی نهد هر بامداد
مجلس عالی به همت همچو علیین کند
عالمی پر زر شود چون وقت بخشش هان  کند
کشوری پرخون شود چون روزکوشش هین کند
هیچ تاوان نیست برگفتار و برکردار او
کایزدش تعلیم و اقبالش همی تلقین کند
مهر او چون تندرستی روح را شادان  کند
کین او چون تنگدستی طبع را غمگین کند
گرچه فردا وعده کردستند در عقبی بهشت
او همی امروز دنیا را بهشت آیین  کند
گرکفایت را یکی معیار سازد روزگار
ازکف او کفه و از کلک او شاهین  کند
ور ببندد نامه بر پای  کبوتر دست او
هرکجا پرد کبوتر صید چون شاهین کند
ای جوانبختی که شاخ دولت و عمر تورا
کردگار از حفظ و از عصمت همی تزیین کند
کرد یزدان بر تو در دنیا فراوان نیکویی
باش تا آن نیکویی بینی  که یوم الدین  کند
برزمین شایدکه گرید دشمن مسکین تو
کاسمان خندد همی بر هر چه آن مسکین  کند
صورت اقبال داری بر بساط مملکت
کیست کاو با صورت اقبال قصد کین کند
کس نیارد باختن با بخت تو شطرنج ملک
کاو به یک بیدق همه شهمات را تعیین کند
بیدقی کز دست بخت تو رود برنطع ملک
لعب اسب و پیل و جولان رخ و فرزین کند
تا نه بس مدت به تدبیر تو سلطان جهان
در صف  کفار جنگ صاحب صفین کند
خطه فرماید به نام خویش در انطاکیه
وز در انطاکیه آهنگ قسطنطین  کند
باد را بر بت پرستان چون تف دوزخ کند
خاک را بر خاکساران چون دم تنین  کند
سقف قسطنطین ز بتخانه کشد سوی عراق
بارگاه مملکت را تخت او برزین  کند
در دل میمند و ماچین آتش افروزد به تیغ
روز ا بر میمند از سجیل تاا سجین  کند
خیمه ها را میخ فرماید ز ر مح رومیان
زین ها را از صلیب کافران خرزین  کند
من ز فتح  و نصرت او آنقدرگویم همی
او به  عالی رای تو ارجو که صد چندین  کند
ای خداوندی که چون احسنت گویی بنده را
شعر او را مشتری بر آسمان تحسین کند
عقد سازد لفظ با معنی همی هر ساعتی
تا عروسان سخن را جود او کابین  کند
بنده مخلص معزی را همی باید همی
کاستان درگهت را هر شبی بالین کند
او همی خواهد که آرد جان شیرین را به کف
تا چو گوید مدح تو جان اندرو تضمین  کند
تاکه ایام بهاران ابر فروردین همی
برکشد لولو ز دریا در کنار طین کند
باد در بخشش مبارک دست راد تو چنانک
در بهاران خدمت او ابر فروردین کند
طایر میمون شب و روز آفرین گوی تو باد
کاختر وارون همی بر دشمنت نفرین کند
باد در عمرت دعاهای خلایق مستجاب
کان دعاها را همی روح الامین آمین کند
این شوخ سواران  که دل خلق ستانند
گویی ز که زادند و بخوبی به که مانند
ترکند به اصل اندرو شک نیست ولیکن
از خوبی و زیبایی خورشید زمانند
میران سپاهند و عروسان وثاقند
گردان جهانند و هژبران دمانند
مشکین خط و شیرین سخن و غالیه زلفند
سیمین بر و زرین کمر و موی میانند
شیرند به زور و به  هنر گر چه غزالند
پیرند به عقل و به خرد گرچه جوانند
کی  گویم حاشا که چو ماهند و چو سروند
والله که به مطلق نه چنین و نه چنانند
سروند ولیکن همه چون بدر منیرند
ماهند ولیکن همه چون سرو روانند
چون راحت روحند چو با ساغر راحند
چون حصن حصینند چو بر پشت حصانند
پدرام تر و خوبتر از سرو بهارند
بی شرم تر و سوخ تر از باد خزانند
مانند تذروند چو با جام شرابند
مانند هژبرند چو با تیغ و سنانند
از خشم و رضا همچو زمینند و زمانند
وز نطق و دهن همچو یقینند و گمانند
شیرند به بیشه در چون تیغ گذارند
ماهند به گردون بر چون اسب دوانند
در معرکه سوزنده تر از نار جحیمند
در مجلس سازنده تر از حور جنانند
زان بابت روحندکه بایسته چو عمرند
زان مایه عمرند که شایسته چو جانند
جز برگل وبر لاله همی مشک نریزند
جزبر دل وبر دیده همی آب نرانند
در باده چو خورشیدی یا آب حیاتند
در باره چو طاوسی یا کوه گرانند
درخنده چو یاقوت معصفر بگشایند
وز گرد چو زنجیر معنبر بفشانند
صد سنبله از سنبل بر لاله نگارند
سی کوکبه ازکوکب بر ماه نشانند
چون سیم همه پاک تن و پاک جبینند
چون سنگ همه سخت دل و سخت کمانند
با قرطه رومی همه چون بدر منیرند
بر مرکب تازی همه چون باد وزانند
مانند سهیل یمن و آتش برقند
چون با قدح و باده و با تیغ یمانند
بی عطر همه مشک خط و مشک عذارند
بی خشم همه تنگ دل و تنگ دهانند
چون غالیه دانست دهانشان و همه سال
در غالیه گون تاب سر زلف نهانند
مالند چرا غالیه بر رخ  که همه خود
بی غالیه با غالیه و غالیه دانند
با جام و قدح بابت بوسند و کنارند
با کفش وکمر بابت خوفند و امانند
از جعد و قفا همچو ظلامند و ضیا اند
از زر و قبا همچو بهارند و خزانند
شاهان جهان در کفشان جمله اسیرند
شیران عرین با دلشان جمله عرانند
در رزم به جز تیغ زدن رای نبینند
در بزم به جز دل ستدن  کار ندانند
ماننده ایشان که بود در همه عالم
کاندر دو جهان مایه سودند و زیانند
هرگاه  کز ایشان صنمی بینم با خویش
گویم خنک آنراکه چنین نوش لبانند
این مذهب آنهاست که این سیمبران را
ایشان به  زر و سیم خریدن بتوانند
بادا همه را جمله فدا جان و روانم
کایشان همه خود جمله مرا جان و روانند
ترکان به بها گرچه  گرانند و همه کس
در حسرت ایشان چو منی دایم از آنند
ارجو که به اقبال خداوند بیابم
ز اینان صنمی  گر به بها نیک  گرانند
سلطان جهان خسرو گیتی که غلامش
از محتشمی هر یک چون قیصر و خانند
آن شاه که اندر حال آیند به خدمت
شاهان و خدیوان که در اطراف جهانند
آنان که به تیر از شب ظلمت بربایند
و آنان که به تیغ از مه  گرزن بستانند
چون رایت منجوق ملکشاه ببینند
چون نامه طغرای ملکشاه بخوانند
تسبیح ملک بر دل ز ایزد بپذیرند
تا نام ملکشاه حو تسبیح بخوانند
بتان چین و ختن سروران درگاهند
سزای تاج و سریرند و درخور گاهند
مبارزان مصاف و یلان رزم  گهند
دلاوران سپاه و سران درگاهند
همه به خیل ختن بر ز دلبری میرند
همه به لشکر چین بر ز نیکوی شاهند
اگر ز قامت ایشان خبر دهم  سروند
وگر ز طلعت ایشان نشان دهم  ماهند
چو سرو در چمن اندر میان میدانند
جو ماه بر فلک اندر میان خرگاهند
به روز جنگ بداندیش را بد اندیشند
به روز صلح نکوخواه را نکو خواهند
چو روی حاسد خسرو به جعد پر شکنند
چو عمر دشمن دولت به زلف کوتاهند
به وقت ناز و لطف خوش لبند و خوش سخنند
به  گاه عهد و وفا یکدلند و یکراهند
به موکب اندر کشورستان و داد دهند
به مجلس اندر شادی فزا و غم  کاهند
همه نتیجه تا یید و نصرت و ظفرند
همه نشانه اقبال و حشمت و جاهند
به جاه و حشمت ایشان ملوک را شرف است
که بندگان ملک بوعلی شرفشاهند
ستوده فخر معالی امیر عالی را
شهی  که از سپهش پنج تن چو پنجاهند
از آنکه جامه شیرانش موی روباه است
به پیش او همه شیران زبون چو روباهند
همی چو کوه نماید سمند باد تکش
ز باد کوه نمایش مخالفان کاهند
کند به آهن شمشیر جان از ایشان فرد
ز هول آهن او جفت ناله و آهند
مباد کس که به  راه خلاف او گذرد
که مرگ و محنت و ادبار هر سه در راهند
ز بیم آتش تیغش  که بر شود به فلک
ستارگان همه در برج خویش  گمراهند
ایا شهی که زاقبال تو به خلد بربن
رسول و حیدر و طیار و جعفر آگاهند
تویی  که یوسف مصری به ملک عز امروز
مخالفان تو محبوس در بن چاهند
هر آن گروه که بودند همچو زر طلی
به درگه تو چو سیم نبهره درگاهند
کرام پیش تو هستند بنده وار مطیع
نه زیر جبر و تعدی و بند واکراهند
ز شبه عبهر چشمت خرد کند شبهی
اگر ملوک زمانه تو را ز اشباهند
دیار توست چو افواه و شیعت و خدمت
همه چو نطق پسندیده اندر افواهند
به آخر آمد شاها توقف حکما
همه به فر تو چون مه به نیمه ماهند
همیشه تا بود انباه عاقلان ز خرد
همه به قوت عقلی قرین انباهند
بقات باد و ز توکردگار راضی باد
که خسروان به کمال از رضای اللهند
ز بهر عید نگارا همی چه سوزی عود
چرا شراب نپیمایی و نسازی عود
بساز عود و بده یک شراب وصل مرا
که من بسوختم از هجر تو چو زآتش دود
چرا به من ندهی باده چو آب حیات
که نیست باده چو آب حیات ناموجود
قدح به چنگم و آواز چنگ در گوشم
به از نگین سلیمان و نغمه داود
بیار چنگ  که پشت من از رکوع و سجود
خمیده  گشته چو چنگت ز بس قیام و قعود
پیاله را سزد اکنون همی قعود و قیام
قنینه را سزد اکنون همی رکوع و سجود
سزد که حال دل خویش بر تو عرضه  کنم
که رفت موسم اعراض و روزگار صدود
چون من به نعمت معبود شاد و خشنودم
سزا بود که  کنم شکر نعمت معبود
چه نعمت است فزون زین  که من زحضرت شاه
به کام خویش رسیدم به مقصد و مقصود
چه مقصدست و چه مقصود بیش ازین که مرا
همی ز برج شرف تابد آفتاب سعود
به فر طلعت مسعود تاج دین هدی
نصیر ملک ملک مجد دولت مسعود
سپهر احسان خورشید گوهر حسان
رییس و صدر خراسان منیع بن مسعود
یگانه بار خدایی که جاودانه بماند
به جاه و حشمت او نام والد و مولود
بزرگی و شرف او را سزد که تازه به دوست
بزرگواری آبا و احتشام جدود
نه ممکن است که هرگز به جهد و چاره ی خلق
مکارم پدر و جد او شود محدود
به جهد قطعه باران  کجا شود معلوم
به چاره برگ درختان کجا شود معدود
عقیدت و دل صافی همیشه عدت اوست
اگرچه عدت شاهان خزانه است و جنود
صفای خاطر اوگاه معرفت ببرد
کدورت از دل نصرانی و مجوس و یهود
همه نحوست چرخ از وجود شد به عدم
کجا سعادت او آمد از عدم بوجود
هزار سیف بود در سنان او گه جنگ
هزار معن  بود در بنان او گه جود
ایا ز سر تو سوی فلک رسیده بیام
و یا به شکر تو پیش ملک رسیده وفود
تو آن ستوده امیری که روز حشر روند
به زیر رایت بخت تو شاهد و مشهود
کنند بر سر تو در شاهوار نثار
از آن درخت  کجا طلح او بود منضود
اگر نکوهش خصم تو و ستایش تو
طلب کنیم ز گفتار کردگار ودود
بود ستایش تو شاه شاکر النعمه
بود نکوهش خصمت لربه لکنود
اگرنتیجه فکرست مدح تونه عجب
عسل نتیجه نخل است و قز نتیجه دود
ز قحط فتنه بود روزگار درویشان
چنانکه از حسد توست روزگار حسود
حسدکنند حسودان تو را به اصل و به نفس
بدین دو چیز بود مرد محتشم محسود
به رزم جسم عدو بر سنان نیزه تو
چنانکه مرغ بود کشته  گشته بر سفود
اگر به کین تو صدگونه کیمیا سازد
به روز کین تو چون  کیمیا شود مفقود
وگر به ساحری از سامری سبق ببرد
ز مطرد تو شود همچو سامری مطرود
فری سمند تو کاندر نبرد گردش اوست
چو گاه سیل ز کهسار گردش جلمود
نه در رگش ضربان  کم شود به ضرب سیوف
نه با دلش خفقان ضم شود ز ضیق بتود
کند چو سونش پیکان به زیر تو زکمان
عظام کالبد دشمنان به زیر جلود
اگر کنند سروگردن و شکم پنهان
به خود و جوشن و خفتان مخالفان حقود
دریده و زده و کوفته کنی همه را
شکم به نیزه و گردن به تیغ و سر به عمود
بزرگوارا دانی که پیش ازین بودست
به مدح و خدمت تو عهد من طراز عهود
چو عهد تازه شد اکنون توقع است مرا
همان قبول که بودست پیش ازین معهود
به حضرت تو کنم عرضه محضر دل خویش
که نیست موضع انکار و نیست جای جحود
گوا سنین و شهورست و پایدارترست
خط شهور و سنین از خط عدول و شهود
به مجلس پدرت عسجدی ز بهر طمع
مدیح برد به ایام جغری و مودود
به مجلس تو من آورده ام ز بهر شرف
عزیز عقدی بگزیده از میان عقود
مرا بهشت جمالت به از بهشت بقاست
مرا شراب وصالت به از شراب خلود
که این بهشت کنون حاضرست و آن غایب
که این شراب کنون حاصل است و آن موعود
همیشه تا زنبی مقریان همی خوانند
حدیث صالح و هود و حدیث عاد و ثمود
عدوت باد چو عاد و ثمود جفت بلا
ولیت جفت سلامت به سان صالح و هود
نماز و روزه تو باد یک بهک مقبول
نماز و روزه خصمانت سربه سر مردود
بقات دایم وکارت به کام و بخت بلند
تنت درست و دلت شاد و عاقبت محمود
ایا شهی  که چو تو کس ندید و کس نشنود
چو تو نباشد در عالم و نه هست و نه بود
کدام شاه تو را دید در میانه صدر
که بر بساط تو بوسه نداد و چهره نسود
هر آنکه تافت بر او آفتاب دولت تو
به زیر سایه اقبال تو فرو آسود
تویی که تیغ تو آن گوهر ستاره نمای
هزار روز به بدخواه تو ستاره نمود
تویی که دیده ز چشم عدو برون آری
به نوک نیزه سندان گداز زهرآلود
میان خنجر تو آتشی است کان آتش
همی زدوده اعدای تو برآرد دود
تن حسود تو را باد در ربود چو کاه
ز بس که بر سر خود باد را همی پیمود
خدایگانا بخشایش آر بر تن من
از آنکه رای تو بر صد هزار تن بخشود
چو زیر خاک نهان شد خلیل حضرت تو
میان جان من افروخت آتش نمرود
ز درد آنکه بپالود زیر خاک تنش
دلم چو خون شد و از دیدگان فرو پالود
رسید نوبت سرما و فصل گرما رفت
بکاست صبر من و سردی هوا بفزود
غنود دیده بلبل ز باد شهریور
ز شهریار چرا چشم من شبی نغنود
ربود حسرت و تیمار زاغ باد خزان
نسیم جود تو تیمار من چرا نربود
دروده  گشت زمین هرکجا و همت تو
نهال حسرت و بیماریم چرا ندرود
زدوده رنگ درختان سپهر آینه  گون
کمال عدل تو زنگ دلم چرا نزدود
غریب شهر توام بشنو از من این قصه
که مصطفی به کرم قصه غریب شنود
روم که گر نروم باشم اندرین هفته
به خون جمله خویشان خویشتن ماخوذ
رضای مادر و خشنودی پدر جویم
که درکتاب خود ایزد مرا چنین فرمود
اگر بزودی یابم ز شاه دستوری
شوند جمله ز من مادر و پدر خشنود
نگاه دار شها حق خدمت پدرم
که از کمال ارادت تو را به جان بستود
به حق خدمت برهانی و ارادت او
که شغل بنده بدین هفته برگذاری زود
همیشه تا که بود اختری جهان فرسا
همیشه تا که بود صورتی زمین فرسود
مخالفان تو را باد بی طرف همه غم
موافقان تو را باد بی زیان همه سود
ماه را ماند که اندر صدره دیبا بود
ماه کاندر صدره دیبا بود زیبا بود
عاشقان را دل به دام عنبرین کردست صید
صید دل باید چو دام از عنبر سارا بود
عنبر سارای او باشد نقاب لاله برگ
تا که مرجانش حجاب لولو لالا بود
هست دریای ملاحت روی او از بهر آنک
عنبر و مرجان و لولو هر سه در دریا بود
ماند آن لعبت پری راگر بود پیداپری
ماند آن دلبر صنم را گر صنم  گویا بود
گر روا باشد که در عالم بود گویا صنم
هم روا باشد که درگیتی پری پیدا بود
از بلای عشق او سودا بود در هر سری
وز نهیب هجر او در هر دلی صفرا بود
هرکه خواهد تا به منزلگاه وصل او رسد
راه او ناچار بر صفرا و بر سودا بود
گر به حکم طبع یغما رسم باشد ترک را
آن صنم ترک است و دل در دست او یغما بود
ور بود در خلخ و یغما چنو ترکی دگر
قبله عشاق گیتی خلخ و یغما بود
گرچه خوش باشد که با یاران بود نزدیک ما
خوشتر آن باشد که او نزدیک ما تنها بود
عیش عیش ما بود وقتی که با او می خوریم
کار کار ما بود وقتی که او با ما بود
آهن و دیبا ازو بر یکدگر فخر آورند
چون به رزم و بزم او در آهن و دیبا بود
کس به زیبایی نبیند در جهان همتای او
چون به خدمت پیش تخت شاه بی همتا بود
شاه محمود محمد آن که با شمشیر او
ملت و دین محمد عالی و والا بود
گر بود محمود غازی زنده در ایام او
چاکر و مولای او را چاکر و مولا بود
شاد جان باشد غیاث الدین والدنیا به خلد
تا ولیعهدش مغیث الدین والدنیا بود
تا جهان باشد خطاب او ز شاهان جهان
پادشاه و خسرو و سلطان و مولانا بود
بخت هر روزی  که بندد بر میان او کمر
آسمان خواهد که کوکبهای او جوزا بود
ماه زیبد جام او چون ماه روزافزون بود
مهر باید تاج او چون مهر بر بالا بود
هر بساطی کاو ز نعمت  گستراند بر زمین
چون بسیط چرخ با بالا و با پهنا بود
تاکه در میدان بود میدان سپهر آیین بود
تا که در ایوان بود ایوان بهشت آسا بود
در عراق است او ولیکن تا روان شد رایتش
جوش جیش او به جابلقا و جابلسا بود
گه ز شکل لون اعلامش بود صحرا چو کوه
گه ز نعل مرکبانش کوه چون صحرا بود
اتفاق عدل او امن دل مومن بود
اختیار عزم او ترس دل ترسا بود
گر به روم اندر بود پرواز هندی تیغ او
قیصر رومی از آن پرواز تا پروا بود
چون هوا را تیره گرداند غبار لشکرش
روز روشن بر معادی چون شب یلدا بود
پیش تیرش سفته گردد گر همه سندان بود
پیش تیغش رخنه  گردد گر همه خارا بود
هرکجا با تیغ هندی از پی دشمن شود
هر کجا بر اسب تازی در صف هیجا بود
راست گویی مرتضی در دست دارد ذوالفقار
راست  گویی مصطفی بر دلدل شهبا بود
طبع روح افزای او هرگه که با رامش بود
دست  گوهربخش او هرگه که با صهبا بود
او بود چون آفتاب و دست او چون مشتری
جام او چون ماه و می چون زهره زهرا بود
ای جهانگیری  که مهر وکین تو در صلح و جنگ
ناصر احباب دین و قاهر اعدا بود
چون تو سلطان اختیار اختر گردون بود
چون تو فرزند اختیار آدم و حوا بود
آسمان منشور دولت را ببوسد هر زمان
تا که بر منشور دولت نام تو طغرا بود
تو به پیروزی و بهروزی چو اسکندر شوی
که بداندیش تو در دارات چون دارا بود
ور کسی خواهد که غوغایی کند در ملک تو
از سپاه اهرمن بر جان او غوغا بود
بر جهان فرمان تو همچون قضای ایزدست
هرکه کوشد با قضا سرگشته و شیدا بود
شیر و اژدرهاست شمشیر تو کاندر فعل او
صنعت چنگال شیر و رشک اژدرها بود
گاه چون پیروزه باشد گاه چون مرجان بود
گاه چون بیجاده باشدگاه چون مینا بود
گوهر او از درخشیدن بود پروین صفت
پیکر او از کبودی آسمان سیما بود
او چو ثعبان باشد اندر رزم با سهم  و نهیب
تو چو موسی و کف تو چون یدبیضا بود
گنبد خضر است اسبت تو چو بحر اخضری
گر به  زیر بحر اخضر گنبد خضرا بود
گر چه عنقا را نگیرد هیچ باز صیدگیر
بازکز دست تو پرد صید او عنقا بود
گر شود بخت تو چون جسمانیان صورت پذیر
کل عالم در بر اجزای او اجزا بود
مجلس تو روز می خوردن بود بستان صفت
رود ساز مجلس تو عندلیب آوا بود
هرکه مدح تو نوشتن روز و شب صنعت کند
صنعت او را نشان از هند تا صنعا بود
گر برد روح الامین مدح تو را سوی بهشت
افسر رضوان بود یا زیور حورا بود
از معزالدین معزی را به خدمت خواستن
جز تو را از خسروان هرگز کرا یارا بود
چون معزی هیچ شاعر نیست اندر شرق و غرب
وین سخن داند حقیقت هرکه او دانا بود
آن مدایح کاو تورا آرد همه نادر بود
وان قصاید کاو تو را گوید همه غرا بود
گرچه دورست او به  چشم دل همی بیند تو را
دور بیند هرکه او را چشم دل بینا بود
ورچه پیرست او شود برنا چو آید نزد تو
زانکه همراه و دلیلش دولت برنا بود
ور بود با حرص او حرمان ندارد بس  عجب
زانکه اندر آفرینش خار با خرما بود
تا که باشد نوبت گرما به ایام تموز
تابه هنگام زمستان نوبت سرما بود
دور باد از ساحت تو در حضر واندر سفر
هر بلا و رنج  کز سرما و ازگرما بود
مقطع و مبدای شعر از شکر و از مدح تو باد
تا به شعر اندر سخن را مقطع و مبدا بود
باد وامق بخت فرخ باد عذرا تخت تو
تا که درگیتی حدیث وامق و عذرا بود
اگر چه خرمی عالم از بهار بود
همیشه خرمی من ز روی یار بود
چو من به  خوبی و آرایش رخش نگرم
چه جای خوبی آرایش بهار بود
سرشک ابر اگر افزون بود به  وقت بهار
سرشک من بدل هر یکی هزار بود
اگر زآب بود بر هوا همیشه بخار
مرا ز عشق به  چشم اندرون بخار بود
بخار آب همه درفشان بود ز هوا
بخار عشق ز چشمم عقیق بار بود
کنار من ز عقیق آن زمان تهی گردد
که آن عقیق لبم در بر و کنار بود
ز بهر باغ نهم داغ عشق بر دل خویش
اگرچه صورت او باغ را نگار بود
به لاله زار شوم پیش لاله ناله کنم
اگرچورنگ رخش رنگ لاله زار بود
به جویبار شوم پیش سرو سجده  برم
اگرچه قامت او سرو جویبار بود
بنفشه گرچه بدیع است از او چه اندیشد
کسی که بسته آن زلف تابدار بود
وگرچه نرگس خوب است از او نیارد یاد
کسی  که فتنه آن چشم پرخمار بود
اگرچه عشق عظیم است از او ندارد باک
کسی که بنده درگاه شهریار بود
جلال دولت عالی که از جلالت او
همیشه قاعده دولت استوار بود
بزرگوار و عزیزست و قصد خدمت او
کسی  کند که عزیز و بزرگوار بود
هر آن مثال که از رسم او شود موجود
دلیل دولت و فهرست افتخار بود
هر آن مرادکه از رای او شود حاصل
جمال عالم و تاریخ روزگار بود
خدای عرش چنین آفرید دولت او
که تا قیامت پیروز و کامکار بود
به باغ ملک درختی است رایتش که بر او
همیشه از ظفر و فتح برگ و بار بود
خجسته مرکب او ابر و باد را ماند
هر آنگهی  که شهنشه بر او سوار بود
به ابر ماند چون در صف نبرد بود
به باد ماند چون در تک شکار بود
ایا شهی که تویی اختیار خلق جهان
بود به فر تو هر شاه  کاختیار بود
عجب نباشد اگر بختیار خوانندت
چو اختیار بود مرد بختیار بود
کجا ستایش تو نیست نام ننگ بود
کجا پرستش تو نیست فخر عار بود
بلند بی  اثر نعمت تو پست بود
عزیز بی نظر همت تو خوار بود
تو آن شهی که تو را گرد مشرق و مغرب
مدار باشد تا چرخ را مدار بود
تو آن شهی که تو را بر سریر پادشهی
قرار باشد تا خاک را قرار بود
سری که سوده شود بر زمین به خدمت تو
ز یک قبول تو تا حشر تاجدار بود
سری که از خط فرمان تو شود بیرون
نه تاجدار بود بلکه تاج دار بود
مبارزان بگریزند و بفکنند سپر
چو روز رزم تو را عزم کارزار بود
به شیر مانی کاندر مصاف روز نبرد
ز کارزار تو بر خصم کار زار بود
خدایگانا گر پار فتح بود تو را
به  دولت تو که امسال به ز پار بود
اگر به غرب در از لشکر تو بود غبار
به شرق نیز هم از لشکرت غبار بود
ز جوش جیش و تف خنجر تو زود نه دیر
هوای شهر بخارا پر از بخار بود
همیشه تاکه بود بر چهار طبع جهان
چهار چیز تو مانند آن چهار بود
ز حلم و طبع تو تاثیر خاک و باد بود
زجود و خشم تو تاثیر آب و نار بود
دلیل تو به همه وقت بخت نیک بود
معین تو به همه حال  کردگار بود
تا دلم عاشق آن لعل شکربار بود
دیده من صدف لولو شهوار بود
صدف لولو شهوار بود دیده آنک
دل او عاشق آن لعل شکر بار بود
نخلد ناوک آن نرگس خونخوار دلم
تا سلیح دلم آن زلف زره دار بود
اگر آن زلف زره دار سلاحش نبود
خسته ناوک آن نرگس خونخوار بود
بینی آن بت که ز پیراستن طره او
خانه خوشبوی تر از کلبه عطار بود
عاشقان را دل از آن طره نگه باید داشت
کانچنان طره که او دارد طرار بود
خوابم از دیده و آرام ز دل باشد دور
تا که آن دلبر عیار مرا یار بود
خواب و آرام کجا باشد در دیده و دل
هر که را یار چنین دلبر عیار بود
دارد آن ماه دل آزاری و دلبندی خوی
دیده ای ماه که دلبند و دل آزار بود
سرو را ماند و بارش همه مشک و سمن است
دیده ای سرو که مشک و سمنش بار بود
عاشقم شاید اگر شیفته و زار شوم
عاشق آن به که چو من شیفته و زار بود
ای نگاریده نگاری که ز تو مجلس من
گه چو کشمیر بود گاه چو فرخار بود
گر گنه کار نشد زلف تو بر عارض تو
چون پسندی که همه ساله نگونسار بود
ور گنه کرد چرا یافت به خلد اندر جای
خلد آراسته کی جای گنه کار بود
در هر آن خانه که از هم بگشایی لب و زلف
شکر و مشک در آن خانه به خروار بود
به سر تو که توانگر بود از مشک و شکر
هرکه را با سر زلف و لب تو کار بود
من خریدار توام گرچه بهای چو تویی
درج گوهر بود و بدره دینار بود
از بهای تو خریدار تو عاجز نبود
تا خریدار تو را شاه خریدار بود
رکن دنیا که بهر کار که او عزم کند
حافظ و ناصر او ایزد جبار بود
بوالمظفر که در اندیشه او روز ظفر
نصرت ملت پیغمبر مختار بود
بر کیارق که به هنگام دلیری و نبرد
دل او همچو دل حیدر کرار بود
پادشاهی که اگر دولت او جسم بود
شکل آن جسم مه از گنبد دوار بود
مرکبی را که گران گشت رکیب از قدمش
نعل او را شرف کوکب سیار بود
هر کجا جمع شوند از امرا قافله ای
حاجب درگه او قافله سالار بود
کارهایی به فراست بشناسد دل او
که هنوز آن همه در پرده اسرار بود
حشمت افزون بود از بار خدایان جهان
بنده ای را که سوی حضرت او بار بود
آلت شاهی اگر با کمر و تیغ و نگین
تاج و تخت و علم و لشکر جرار بود
این همه روزی او کرد و چنین خواست خدای
که سزاوار به  نزدیک سزاوار بود
ناصر دین خدای است و به  توفیق خدای
چون سوی غز و شود قاهر کفار بود
تا نه بس دیر ببندد کمر خدمت او
هر که در روم میان بسته به زنار بود
گر ندیدی اجل اندر سر منقار عقاب
تیر او بین چو گه  کینه و بیکار بود
تیر او هست عقابی که چو پروازگرفت
اجل دشمنش اندر سر منقار بود
ای شه روی زمین تا که زمین نقطه بود
گرد آن نقطه ز فرمان تو پرگار بود
تا بود ملک چو آراسته باغی به بهار
اندر آن باغ  گل عمر تو بی خار بود
فرهی بود الهی پدر و جد تورا
شاه باید که بر او فره دادار بود
چون تو بر تخت نشینی و نهی بر سر تاج
فره جد و پدر بر تو پدیدار بود
آنچه رفته است در ایام تو گر شرح کنند
شرح آن بیش از اندیشه وگفتار بود
نهد اخبار تورا فضل بر اخبار ملوک
آن که داننده و خواننده اخبار بود
گرچه در عالمی ای شاه بهی از عالم
گرچه در نار بود نور به از نار بود
اندر ایوان تو از بس که زمین بوسه دهند
بر بساط تو نشان لب و رخسار بود
سر احرار ز پای تو همی نشکیبد
هرکجا پای تو باشد سر احرار بود
هر که را سایه عدل تو نباشد بر سر
آفتاب املش بر سر دیوار بود
وان که بر سر نهد افسر نه به  دستوری تو
سر آن خیره سر اندر خور افسار بود
آن کسی را بود اقرار به پیروزی تو
که به یزدان و به پیغمبرش اقرار بود
وانکس از عهد و وفای تو کند بیزاری
که ز یزدان و زپیغمبر بیزار بود
مدح بر نام تو سرمایه مداح بود
شعر در مدح تو پیرایه اشعار بود
بی پرستیدن تو حال رهی بود چنان
که صفت کردن آن مشکل و دشوار بود
خواست دستوری ده روز ز صد علت صعب
صد و ده روز ندانست که بیمار بود
عذرهای دگرش هست و نگوید زین بیش
ناپذیرفته بود عذر چو بسیار بود
پار اگر پیش تو در شاعری اعجاز نمود
سر آن دارد کامسال به از پار بود
تاکه هشیار بود در همه کاری دل مرد
چون نصیحت گر او دولت بیدار بود
مر تورا دولت بیدار نصیحت گر باد
تا تو را در همه کاری دل هشیار بود
باد در دایره حکم تو دیار و دیار
تا ز مردم به دیار اندر دیار بود
شب و روز تو چنان باد که در مجلس تو
رامش حره و بوبکری و بشار بود
تا بنفشستان جانان گرد لالستان بود
عاشق از جانان بنفشستان و لالستان بود
تا دل عشاق را رویش همی آتش دهد
آب دادن دیده عشاق را پیمان بود
تاب زلفش تا همی پیدا بود بر عارضش
بس دل عاشق  که زیر زلف او پنهان بود
زلف او ماند به چوگان و زنخدانش به گوی
گوی چون کافور باشد غالیه چوگان بود
با پری ماند نگارم گر پری را هر زمان
جعد عنبر بار باشد زلف مشک افشان بود
ماه در مجلس بود هرگه که در مجلس بود
سرو در میدان بود هرگه که در میدان بود
سرو و مه را عاشقان بسیار خیزدگر چنو
ماه برگردون بود یا سرو در بستان بود
فتنه جانان منم زیراکه دارم عشق او
هرکه دارد عشق جانان فتنه جانان بود
گر همی دیدار جانان شادی جان آورد
بهتر از دیدار جانان خدمت سلطان بود
سایه یزدان که از عدل آفتاب عالم است
آفتابی دیده ای کاو سایه یزدان بود
پادشاهی بر معز دین و دنیا وقف شد
وین شرف زو برنگردد تا فلک گردان بود
هرچه هست از پادشاهی گر شود چون نامه ای
رکن اسلام و معز دین بر او عنوان بود
تا روان است و روا بازار عدل شهریار
گرگ با میش و بره در دست بازرگان بود
لشکر اندر نعمت و دولت به کام و بخت رام
عالم آباد و رعیت شاد و نرخ ارزان بود
بیشه بر شیران ز بیم شاه باشد چون حصار
از نهیبش بر پلنگان کوه چون زندان بود
پیش شمشیرش چه جای سد اسکندر بود
پیش  فرمانش چه جای عدل نوشروان بود
چون ببخشد روز بزم و چون بکوشد روز رزم
عیسی مریم بود یا موسی عمران بود
از دل و جان هرکه سر بر خط شاهنشه نهد
ماندن اندر طاعت او از بن دندان بود
بیم شمشیرش نباشد گر برد فرمان شاه
ور ز فرمان سرکشد شمشیر را قربان بود
هرکجا خوانند شاهان نامه فتح ملک
داستان رستم دستان همه دستان بود
کی بود چون فتح سلطان داستان کودکان
نامه مانی کجا چون مصحف قرآن بود
شهریارا تیر تو بر سنگ و سندان بگذرد
گر نشانه پیش تیرت سنگ یا سندان بود
از سر پیکانت  بدخواه تو نتواند گریخت
تا به  رزم اندر اجل تیر تو را پیکان بود
در شهنشاهی تو را یزدان ز عالم برگزید
هرکه یزدان برگزیدش برگزیده آن بود
روم و ترکستان تو را رام است و در سال دگر
کشور هندوستان چون روم و ترکستان بود
بنده مخلص معزی  را به فر بخت  تو
از فتوح تو هزاران دفتر و دیوان بود
عنصری محمود را گفته است شعری همچنین 
 تا همی جولان زلفش گرد لالستان بود
آن قصیده شاعران را گر نگار دفترست
این قصیده شهریاران را نگار جان بود
تا که در تازی محرم باشد از پیش صفر
تا که اندر پارسی آذر پس از آبان بود
رایت ملکت چنین خواهم که بی غایت بود
بایه عمرت چنین خواهم که بی پایان بود
عهد تو خواهم که چون رضوان بیاراید جهان
تا جهان از عدل تو چون روضه رضوان بود
تا جهان باشد خداوندش ملک سلطان بود
وز ملک  سلطان جهان چون روضه رضوان بود
تاکه از یزدان بود پیروزی هر دولتی
هم دلیلش دولت و هم ناصرش یزدان بود
تا قضا و بخت باشد با بقا و عمر او
هم قضا در بیعت و هم بخت در پیمان بود
با بقای او همه تیمارها شادی بود
با لقای او همه دشوارها آسان بود
مهر او جزوی است از ایمان و اندر شرق و غرب
دل ز مهر او نتابد هرکه با ایمان بود
هرکه جویدکین او زنده نماند یک نفس
ور بماندکالبد بر جان او زندان بود
تا قیامت گوی شاهی در خم چوگان اوست
فرخ  آن خسرو که در دستش خم چوگان بود
دولتی دارد بحمدالله که در هر لحظه ای
پیشش از دولت به خدمت چرخ را دوران بود
همتی دارد به نام ایزد که در هر ساعتی
گرد آن همت به حیله وهم را جولان بود
راست گویی دست و تیغ او دو ابرند از قیاس
گاه بزم و گاه رزمش هر دو را باران بود
دست او در بزم زر افشان بود بر بندگان
تیغ او بر حاسدان در رزم خون افشان بود
تا که از فتحش نشان در حد قسطنطین بود
تاکه از عدلش خبر در حد ترکستان بود
پیش فتح او چه جای فتح اسکندر بود
پیش عدل او چه جای عدل نوشروان بود
شهریارا گر تو فرمایی بدین حضرت رسد
هر هنرمندی که در ایران و در توران بود
گرد شادروان این حضرت به چشم اندرکشم
زانکه نور چشم او زین  گرد شادروان بود
گر عصا در دست موسی پیکر ثعبان بود
گاه نصرت درکف تو تیغ چون ثعبان بود
چوب  کم باشد ز آهن لیک اندر معجزات
تیغ تو همچون عصای موسی عمران بود
هر که عاصی  گشت در تو مدبر و مخذول شد
در تو عاصی گشتن از ادبار و از خذلان بود
هم بدین سان مدبر و مخذول باشد بی خلاف
کرکسی را زین سبب اندیشه عصیان بود
هرکه  دین دارد رهی باشد تورا از جان و دل
ور ز جان و دل نباشد از بن دندان بود
هر چه اندیشه درو بندی بیابی از خدای
زانکه تدبیر تو و تقدیر او یکسان بود
عدل و احسان دولت و ملک تو دارد پایدار
ملک و دولت پایدار از عدل و از احسان بود
در جهانداری و شاهی هرچه زایزد خواستی
پیش از این آن بود و زین پس هر چه خواهی آن بود
گر جدا ماندم خداوندا ز خدمت مدتی
عذرها دارم بگویم  گر ز تو فرمان بود
نیز ازین خدمت نخواهم بود یک ساعت جدا
جان و تن پیش تو دارم تا تنم را جان بود
هر که جوید در معنی یابد از دیوان من
تاکه اندر مدح و فتح تو مرا دیوان بود
نایب پیغمبری شاها نباشد بس عجب
گر مرا در خدمت تو حشمت حسان بود
از زمین بر چرخ تابان باد ماه رایتت
تاکه مهراز چرخ بر روی زمین تابان بود
شادی و خلق جهان از همت و عدل تو باد
کاین جهان از همت و عدل تو آبادان بود
روی او ماه است اگر بر ماه مشک افشان بود
قد او سروست اگر بر سرو لالستان بود
گر روا باشدکه لالستان بود بر راه سرو
بر مه روشن روا باشد که مشک افشان بود
دل چوگوی و پشت چون چوگان بود عشاق را
تا زنخد انش چو گوی و زلف چون چوگان بود
گر زدو هاروت او دلها به درد آید همی
درد دلها را زد و یاقوت او درمان بود
عنبر از زلفش همی بارد چو در مجلس بود
گوهر از تیغش همی بارد چو در میدان بود
دوستان را بوی آن عنبر نشاط دل دهد
دشمنان را عکس آن  گوهر بهشت جان بود
من به جان مرجان و لولو را خریداری کنم
گرچه دندان و لب او لولو و مرجان بود
هر زمان گویم به شیرینی و پاکی در جهان
چون لب و دندان او یارب لب و دندان بود
راز من در عشق او پنهان نباشد تا مرا
روی زرد و باد سرد و دیده گریان بود
هر سه پیش مردمان هستند غمازان من
هر کجا غماز باشد راز کی پنهان بود
برکنار خویش رضوان پرورید او را به ناز
حور باشد آن که او پرورده رضوان بود
ترک من حورست و از رضوان به شب بگریخته است
تا به خدمت روز و شب پیش شه ایران بود
شاه شاهان ارسلان ارغو که باشد تا جهان
در جهانداری به جای ارسلان سلطان بود
فیلسوفانی که در احکام بشکافند موی
حکم  کردستند کاو را بر جهان فرمان بود
کلی و جزوی است از تا ثیرگردون هرچه هست
رای او زین هر دو معنی هر چه خواهد آن بود
این غزل بر وزن آن گفتم که  گوید عنصری 
 تا همی جولان زلفش گرد لالستان بود
تاگه عز بندگآن در دین و در ایمان بود
عز و دین اندر بقای دولت سلطان بود
طاعت و پیمان او را بخت در بیعت بود
دولت و اقبال او را چرخ در فرمان بود
هر ندیمی زان او با فر افریدون بود
هر غلامی زان او با عدل نوشروان بود
کمترین خدمتگزارش برتر از قیصر بود
کمترین طاعت نمایش برتر از خاقان بود
بندگان شاه عالم مقبل و یکتا بود
هر یکی را مشتری زیبد که سعدافشان بود
همت هر یک روا باشد که برگردون بود
دولت هر یک سزا باشد که برکیوان بود
تا قیامت سرفرازد بر بزرگان جهان
بنده ای کاو را چو سلطان جهان مهمان بود
میرحاجب را نثار نعمت است از بهر شاه
ور روا دارد همی او را نثار جان بود
تاکه باشد آفتاب اندر بروج آسمان
آن یکی باشد روان و آن دگرگردان بود
ساحت فتح ملک خواهم که بی غایت بود
بایه تخت ملک خواهم که بی بایان بود
عدل او خواهم که چون رضوان بیاراید جهان
تا جهان از عدل او چون روضه رضوان بود
آمد آن فصلی  کزو طبع جهان دیگر شود
هر زمین از صنعت او آسمان پیکر شود
باغ او مانند صورتخانه مانی شود
باغ ازو مانند لعبت خانه آزر شود
کوهسار از چادر سیماب گون آید برون
چون عروس باغ در زنگارگون چادر شود
گاه پرکوکب شود بی گنبد اخضر درخت
گاه بی کوکب چمن چون گنبد اخضر شود
سرو همچون منبری گردد ز مینا ساخته
شاخ گل ماننده بیجاده گون چنبر شود
گاه بازیگر شود قمری گهی بلبل خطیب
آن جهد بیرون ز چنبر وین سوی منبر شود
ابر چون اندر دهان لاله اندازد سرشک
لولو اندر لاله پنداری همی مضمر شود
نغز باشد لولو اندر لاله معشوق من
چون بخندد لولو اندر لاله پر شکر شود
نور با ظلمت قرین و فر با ایمان ندیم
مر مرا پیدا همی بر روی آن دلبر شود
گاه ظلمت بر بساط نور رقاصی کند
گاه بر اطراف ایمان کفر بازیگر شود
جام باده بر کف من نه  که جانان حاضرست
تا مرا بر روی جانان باده جان پرور شود
بس که بی او دیدگان من به خواب اندر نشد
بر کنار او مگر یک ره به  خواب اندر شود
مجلسی بی داوری با او نخواهم ساختن
بیش  تا خصمش خبر یابد سوی داور شود
مر مرا از داور و خصمش نباشد هیچ باک
گر نظام دین پیغمبر مرا یاور شود
صاحب عادل مظفر آنکه عدل او همی
حجت قول خدای و قول پیغمبر شود
فتح اگرگفتارگردد کنیتش معنی بود
ور ظفر تصریف گردد نام او مصدر شود
گر نسیم جود او برکوه و صحرا بگذرد
سنگ آن یاقوت گردد خاک آن عنبر شود
ور به چشم همت اندر آب دریا بنگرد
موج آن دریا برآید اوج  کیوان تر شود
نه هر آن صاحب  که بردارد قلم چون او شود
نه هر آن غازی که تیغی برکشد حیدر شود
در صدف بسیار بارد قطره باران همی
لیکن از صد قطره یک قطره همی گوهر شود
بر بساط جنت ابراهیم را باید نشست
تا به زیر پایش آتش سوسن و عبهر شود
ملک و دین را سید دنیا سزد فخرو نظام
تا بنای ملک و دین هر روز عالی تر شود
هرکه اندر سایه اقبال او گیرد پناه
گر زنی دیوار سازد سد اسکندر شود
وان که خواهد تا برآرد برخلافش یک نفس
آن نفس در حنجرش بر ان تر از خنجر شود
ای سخاگستر خردمندی که هرکاو ساعتی
با تو بنشیند خردمندی سخاگستر شود
ای جهانداری کز عالی درگهت سوی ملوک
نامه ای چندان اثر داردکه صد لشکر شود
گرتورا چون رستم زال آید اندر پیش خصم
از فزع موی سرش چون فرق زال زر شود
از دهن افسارگردد هرکه با تو سرکشد
وانکه سر بر خط نهد شایسته افسر شود
گرزمدح تو بلند اختر شدم نشگفت ازآنک
مادح از ممدوح نیک اختر بلند اختر شود
هر عرض کاندر مدیحت بگذرد بر خاطرم
روی یوسف باشد اندر حسن اگر جوهر شود
پیش تو در نیک عهدی عرضه کردم محضری
هرکه این محضر فرو خواند نکومحضر شود
غیبه من بنده از تشریف تو پر جامه شد
کیسه هم بایدکه از انعام تو پر زر شود
گفتم این مدحت بدانسانی که گوید عنصری 
 باد نوروزی همی در بوستان بتگر شود
تا همی اشعار زیبا زیور دیوان شود
تا همی الفاظ نیکو زینت دفتر شود
جاو ان بادت بقا تا دفتر و دیوان ما
از ثنا و مدح تو پرزینت و زیورشود
هرکه بر مهرت در دل بسته دارد خسته باد
تا ز درد آواز او همچون صریر در شود
باد بزمت چون سپهری کاندرو هر ساعتی
ماه ساقی  گردد و ناهید خنیاگر شود
بر تو فرخ باد سیصد جشن تا در هر یکی
مجلس تو جنت و می اندرو کوثر شود
ای خداوندی که گر عزم تو بر گردون شود
قطب گردون پیش عزم تو سزد گر دون شود
چنبر گردون گردان جمله بگشاید زهم
گر غبار پای اسبان تو بر گردون شود
گرچه ا فریدون به افسون جادوان را بند کرد
هر زمان فرمان تو افسون افریدون شود
عرش بلقیس از سبا آصف به افسون آورید
همت تو سرفراز عرش بی افسون شود
هر چه  مخلوقات  و اجناس  است دریک دایره  است
همت تو هر زمان زان دایره بیرون شود
هر که گوید بدسگال شاه چون خواهد شدن
چون نباشد بدسگالت من چه  دانم چون شود
در خزانه گنج قارون خواهم ای خسرو تو را
بدسگالت را همی خواهم که چون قارون شود
آتش شمشیر تو چون تیز گردد در نبرد
آب جیحون آتش و خاک زمین جیحون شود
مرگ را قانون شود جان بداندیشان تو
چون به جنگ اندر اجل را تیغ تو قانون شود
گر به دریا بر بخوانم آفرین و مدح تو
آب دریا قطره قطره لولو مکنون شود
ور نسیم جود تو بر بگذرد بر بادیه
خاک و سنگ بادیه با غالیه معجون شود
ور دگرباره به روم اندر کشی رایات خویش
هرکجا در روم  کاریزی بود پرخون شود
رومیان یکسر گریزند از خطر سوی ختا
قیصر از بیم بلا سوی بلاساغون شود
از مصاف لشکرت هامون شود مانند کوه
وز خیال هیبت تو کوه چون هامون شود
شهریارا تا گل دولت به  باغ تو شگفت
روی دینداران همه از عدل تو گلگون شود
هرکه سر بر خط نهد زان بندگی مقبل شود
وانکه با تو سر کشد زان سرکشی ملعون شود
سفله طبع از همت وجود توگردد مال بخش
کند فهم از مدح تو مانند افلاطون شود
بنده شاعر معزی نام جست از جود تو
یافت اکنون خلعت تو نامدار اکنون شود
تا بر او اقبال تو افزون شود هر ساعتی
خاطرش در مدح تو هر روز روزافزون شود
تاکه در  نیسان زمین همچون رخ لیلی شود
تا که در کانون هوا همچون دم مجنون شود
آفتاب دولت تو بر جهان تابنده باد
تا حسود تو ز عادت عادکالعرجون شود
هست میمون طالع تو هست عالی بخت تو
بخت عالی پایدار از طالع میمون شود
چیست آن آبی  که رخ را گونه آذر دهد
تلخی او عیش را شیرینی شکر دهد
تلخ دیدستی  که شیرینی فزاید عیش را
آب دیدستی که رخ را گونه آذر دهد
آفتاب است او که مجلس گرم  گرداند همی
خاصه آن ساعت که ساقی ساتکینی در دهد
جان پاکش خاورست و جام روشن باختر
نورگاه از باختر بخشد گه از خاور دهد
گر چه هست او آب رز دارد فروغ آب زر
وانکه زو خرم شود خواهندگان را زر دهد
خوش خبرهایی دهد چون از خم آید در قدح
وان خبرها از بت و ساقی و رامشگر دهد
کردگار هر دو گیتی بندگان خویش را
گر همی وعده به حور و جنت و کوثر دهد
جنتی بیند در او هم  کوثر و هم حور عین
هر که مجلس سازد و ساقی به او ساغر دهد
گر خوش آید می حریفان را به هنگام صبوح
خوشتر آید چون نگاری چابک و دلبر دهد
من چو می نوشم چنان خواهم  که جام می مرا
ماه زیبا روی مشکین زلف سیمین بر دهد
آن که چون بیندکه جانم را به قوت آمد نیاز
قوت جان من ز دو یاقوت جان پرور دهد
قامت او سرو ورخ نسرین و خط سیسنبرست
دیده ای سروی که بر نسرین و سیسنبر دهد
عنبرین زلفش که از خم بر مثال چنبرست
قصد آن دارد که پشتم را خم چنبر دهد
تا ندیدم زلف چنبردار عنبر بوی او
می ندانستم که چنبر بوی چون عنبر دهد
عشق او را چشم من  گوهر دهد هر ساعتی
او پسندش نیست هر چندش همی  گوهر دهد
گوهر شهوار خواهد عشق او از چشم من
آن چنان  گوهر مگر جود ملک سنجر دهد
شاه مشرق تاج ملت ناصر دین خدای
افسر شاهان که شاهان را همی افسر دهد
خسرو عادل که هر روز از نسیم عدل او
باغ دولت تازه  گردد شاخ نعمت بر دهد
او دهد دین هدی را روشنایی همچنانک 
ماه را بر چرخ گردون روشنایی خور دهد
گاه میران را به ایران خلعت شاهی دهد
گاه خانان را به توران رایت و لشکر دهد
گرچو اسکندر بگیرد ملک هفت اقلیم را
پادشاهان را ولایت بیش از اسکندر دهد
این جهان بحرست و ما کشتی و عدلش لنگرست
چون بشورد بحر  کشتی را سکون لنگر دهد
روز شب  گردد بر اعدا چون ملک روز مصاف
تیر را پرتاب بر شبرنگ  که پیکر دهد
وز دویدن باز مانند آهوان چون روز صید
اسب را ناورد در صحرای پهناور دهد
سال دیگر گر به قصد غزو روی آرد به  روم
روم را مالش به تیغ هندوی  گوهر دهد
تیغ او پرواز گرد گردن رهبان کند
کوس او آواز در بتخانه قیصر دهد
نیلگون تیغش رخ اعدا کند نیلوفری
دیده ای نیلی  که دل را رنگ نیلوفر دهد
هرکجا بر وصف رزم او روان  گردد قلم
وصف رزم او قلم را تیزی خنجر دهد
بخت چون بیند نوشته نام او بر دفتری
بوسه بر دست دبیر و خامه و دفتر دهد
از قضا و از قدر هست این جهان را بام و در
دولتش پیغام گاه از بام وگاه از در دهد
حمل تو آرد همی هر بامدادی آفتاب
تا به دیوانش خراج  گنبد اخضر دهد
آرزو بودش که ملک و دولت او را نظام
رای و تدبیر نظام دین پیغمبر دهد
یافت هرچش آرزو بود و چنین باید ملک
کاو ز دانش حق به دست صاحب حقور دهد
گر به پیش تخت او در حاجبی  گوید سخن
حرمتش نیکو شناسد پاسخش درخور دهد
سر دهد بر باد وز پای اندر آید زین سپس
هرکه پای از خط و از فرمان او بر سر دهد
منظر و مخبر بهم شایسته دارد چون  پدر
ملک را زینت همی زان منظر و مخبر دهد
ای خداوندی  که دیدار تو را عالم همی
از سعادت هر زمانی مژده دیگر دهد
داد گردون کام تو امروز نیکوتر زدی
باش تا فردات از امروز نیکوتر دهد
جزبه عدل تو نپرد هیچ مرغ اندر هوا
مرغ را گویی همی عدل تو بال و پر دهد
در صلاح دین  و دنیا آفرین  و شکر تو
بهتر از پندی که عالم از سر منبر دهد
گر شود مدح تو درخاطر مجسم لعبتی
حور عین باید که او را جامه و زیور دهد
شکر باید کرد شاهی را که او را کردگار
چون پدر بر پادشاهی مخبر و منظر دهد
گر به محشر برد خواهد بی نهایت رحمتی
بارگاه تو نشان رحمت محشر دهد
ور تواند بود فرزندی ز نسل دشمنت
خون شود شیری که آن فرزند را مادر دهد
ور بود صد عمر و عنتر خصم تو در کارزار
قدرت ایزد تو را نیروی صد حیدر دهد
مرد زن  گردد چو شمشیر تو بیند در نبرد
تا نهیب تو بجای مغفرش معجر دهد
گرچه شمشیر تو از سبزی چو ساق عبهر ست
زردی روی عدو از دیده عبهر دهد
آبدارست و چو خاکستر بود شخص عدو
زانکه عبهر را طروات آب و خاکستر دهد
تاکه  کوه و باغ را از پرنیان سرخ و زرد
چرخ در آذار و آذر جامه و چادر دهد
بررخ احباب و اعدای تو پوشاناد چرخ
آن سلب هایی که در آذار و در آذر دهد
باد کار تو به دنیا شاد کردن خلق را
تا جزای تو به عقبی خالق اکبر دهد
دادخواهان را تو بادی داور فریاد رس
تاکه داد دادخواهان ایزد داور دهد
تا شه عالم به بهروزی و پیروزی رسید
باغ پیروزی شکفت و صبح بهروزی دمید
کرد باید سروران را در چنین روزی نشاط
خورد باید بندگان را در چنین وقتی نبید
فرخ آمد طلعت سلطان برین فرخنده باغ
هرکه او را دید بی شک صورت اقبال دید
شاه سنجر پادشاه عالم پیروز بخت
کایزد جان آفرین از آفرینش آفرید
نام او مشهور گشت از مرز چین تا قیروان
بنده گشت او را هر آن خسرو که نام او شنید
چون به ملک اندر قدم بر تخت سلطانی نهاد
ملک با او شد مقیم و تخت  با او آرمید
ایزد او را دادگنج و ملک و لشکر در جهان
زانکه  گنج و ملک ولشکر در جهان او را سزید
شد مظفر چون ز نعل مرکبانش روز رزم
در عراق و در خراسان گرد برگردون رسید
تخت و بخت دشمنان را هر دو از هم درگسست
چون به  یک حمله مصاف دشمن ازهم بر درید
نیزه او در صف هیجا در نصرت  گشاد
بود گفتی نیزه او قفل نصرت را کلید
گر شوند امروز پیدا رستم و اسفندیار
هر دو نتوانند در میدان کمان او کشید
چون به  جنگ اندر شود رخشان سنان و ناچخش
با سنان و ناچخ او شیر نتواند چخید
مار نتواند گزیدن تا نیاید نزد مرد
کین او ماری بود کز دور بتواند گزید
ملک او از طعنه خصمان کجا یابد خلل
آب دریا از دهان سگ  کجا گردد پلید
جنتی شد هرکجا ابر وفاق او گذشت
دوزخی شد هرکجا باد خلاف او وزید
کین او چون دام  گشت و دشمنان را پای بست
وهم او چون تیغ گشت وگمرهان را پی برید
ای جهانداری که همچون خضر جاویدان بماند
هرکه او از آب اقبال تو یک شربت چشید
بو نافع تر ز باران بهاری  کشت را
قطر ه ای کز آب جودت بر کف مفلس چکید
از همه شاهان گیتی سایه یزدان تویی
سایه انصاف برگیتی تو دانی گسترید
شاه ملک افروز لشکردار در عالم تویی
کارهای ملک و لشکر را تودانی پرورید
هرکه او از چنبر پیمانت  بیرون برد سر
سرو او از بیم شمشیر تو چون چنبر خمید
مایه اقبال هرکس دولت پیروز توست
گشت مقبل هرکه او را دولت تو برگزید
بر زمین بی عدل تو یک مور نتواند گذشت
در هوا بی امر تو یک مرغ نتواند پرید
هرکسی را از چمیدن وز چریدن چاره نیست
هرکسی در خدمت تو هم چمید وهم چرید
گر به زر باید خریدن  گوهر دریا و کان
گوهر مدح و ثنای تو به  جان باید خرید
تا چو روی دوستانت سرخ باشد ارغوان
تا چو روی دشمنانت زرد باشد شنبلید
سبز باداگلبن عمرت که هر روز از طرب
صد هزاران گل بر آن گلبن بخواهد بشکفید
از گل مهر تو احباب تو را بادا نسیم
زانکه خار کینه ی تو در دل اعدا خلید
باد بخت تو به کام و باد ملک تو مدام
باد رای تو رفیع و باد عیش تو مدید
جشن خزان به خدمت شاه جهان رسید
رایت ز کوهسار به صحرا درون کشید
از عکس رایت وی و از نور آفتاب
وز جام می سه صبح بهک جای بردمید
شرط است اگر کنند به جشنی چنین نشاط
وقت است اگر خورند به وقتی چنین نبید
خاصه  که شاه ما ز سمرقند بر مراد
با شادکامی آمد و با فرخی رسید
شاهی به آفرین  که زبس رحمت و کرم
گویی خداش از کرم و رحمت آفرید
اندر جهان گرفتن و در ملک داشتن
گردون چنو نزاد و زمانه چنو ندید
او سایه خدای به قول پیمبرست
کز عدل بر شریعت او سایه  گسترید
مشتاق عدل او شد و محتاج عفو او
هرکس که در جهان خبر و نام او شنید
جان صلاح در تن دولت قرار یافت
تا او به تیغ داد گلوی ستم برید
او را گزید بخت ز شاهان روزگار
فرخ  کسی که خدمت درگاه او گزید
آب حیات گشت قبولش که خضروار
باقی بماند هر که ازو شربتی چشید
گوهر بود عزیز ولیکن به زر خرند
عهدش عزیزتر که همه  کس به جان خرید
هرکار کز حوادث ایام بسته بود
وافکنده بود چرخ بر او قفل بی کلید
آن  کار شد گشاده ز تایید بخت او
وامد کلید قفل زاقبال او پدید
تنبل نداشت سود کرا عزم او شکست
افسون نداشت سود کراکین اوگزید
یک دست او قضاست دگر دست او قدر
بیهوده با قضا و قدر کی توان چخید
ای خسروی که راست نهادی همه جهان
در خدمت تو پشت همه خسروان خمید
ماند فتوح تو ز عجایب به معجزات
هرکس  که معجزات تو بشنید بگروید
دولت جهنده بود ز هر کس به روزگار
جون دید روزگار تو با تو بیارمید
همچون قلم به دست دبیران اوستاد
از حرص خدمت تو به تارک همی دوید
معلوم خلق گشت که ایزد بدان سبب
عالم تورا سپرد که عالم تورا سزید
جاوید باد عمر تو کز باد عدل تو
در باغ مملکت  گل اقبال بشکفید
بر دست تو نهاد شرابی چون ارغوان
وز بیم تو شده رخ دشمن چو شنبلید
روی تو پرورنده دولت که ملک را
دولت ز دیر باز برای تو پرورید
برمعین دین پیغمبر مبارک باد عید
چشم بد باد از جمال و ازکمال او بعید
صاحب دنیا ابونصر احمد آن کز طلعتش
هست فال و طالع آزادگان سعد و سعید
عالم آرای و مبارک رای دستوری که هست
امر او اثبات عدل و نهی او نفی و وعید
پیش شاهنشه محل و جاه او افزونترست
از محل و جاه مامون پیش هارون الرشید
چون دگر اصحاب دیوان پیش او خدمت کنند
گر شوند امروز راجع صاحب و ابن العمید
در جهان چون پایه او را بلندی و شرف
می ندانم پایه ای جز بایه عرش مجید
همت او در بزرگی در دوگیتی ننگرد
گر دو گیتی پیش چشم او بود بر من  یزید
ور ببخشد هر چه از دور فلک پیدا شود
همت عالیش  گوید ای فلک هل من مزید
چون براند کلک فخر آرد به کلک او قصب
چون بگیرد تیغ فخر آرد به  تیغ او حدید
آمد اندر شان کلک و تیغ اوگویی مگر
سوره نون و القلم یا آیه باسا شدید
عمر خلق از مدکلک او همی یابد مدد
هرکه بیند مد کلکش عمر او گردد مدید
خاک پایش هست نافعتر ز باران و درخت
کایزد آن را گفت در قرآن لها طلع نضید
بدسگال و نیکخواه او دو مسکن یافتند
آن یکی  بیر معطل و آن دگر قصر مشید
از هنرمندان عصر او را کسی مانند نیست
زانکه هست او از هنرمندی به عصر اندر وحید
وز جوانمردی همال او نبیند چشم دهر
تخت او زیبد مراد و آسمان باید مرید
تاکه گردون پیر باشد بخت او باشد جوان
تاکهن باشد جهان اقبال او باشد جدید
شاکرند از همت او مادحان روزگار
نیست ممدوحی که دارد ماد حان را مستزید
گر بتابد دولت او بر دل مرد بخیل
ور برافتد سایه او بر سر مرد بلید
آن بخیل اندر سخاوت حاتم و نعمان شود
وین بلید اندر فصاحت  گردد ا عشی و لبید
گر بود باران مفید اندر بهاران کشت را
هست  کشت ملک را کلک تو چون باران مفید
ای موکد درکف احباب تو حبل ا لمتین
ای معطل در تن اعدای تو حبل الورید
تا دلیل قوت است و تا نشان قدرت است
یفعل الله مایشا  یحکم الله ما یرید
بر زمین بادند امرت را طبایع چون خدم
بر فلک بادند حکمت  را کواکب چون عبید
بر تو فرخ باد روز عید از اقبال شاه
روزگارت باد سرتاسر همه چون  روز عید
خرم و شاد از تو در انشا و استیفا و عرض
روز و شب هم فخر ملک وهم نصیر و هم سدید
تا مبارک رایت شاه جهان آمد پدید
در خراسان نقش روضات الجنان آمد پدید
پیر بود از برف و از سرما خراسان مدتی
شد جوان تا طلعت شاه جوان آمد پدید
بر زمین از ابر لولوبار و باد مشک بیز
فرشهایی چون منقش پرنیان آمد پدید
توده کافور اگر پنهان شد اندر کوهسار
سوسن کافورگون در بوستان آمد پدید
در و مینا از نهال یاسمین آمد برون
لعل و بسد از درخت ارغوان آمد پدید
گلستان گر نیست چون ار تنگ مانی پس چرا
نقشهای مانوی در گلستان آمد پدید
این همه رنگ و نگار گونه گون در باغ و راغ
از نشاط رایت شاه جهان آمد پدید
شاه دریادل ملکشاه آن که از طبع و دلش
گوهر و فرهنگ را دریا و کان آمد پدید
خسروی  کز حلم  و طبع  و خشم و جودش در جهان
خاک و باد و آتش و آب روان آمد پدید
آن جهانداری که از انعام او در شرق و غرب
بندگان را تا قیامت نام و نان آمد پدید
پیش از آن کایزد بساط پادشاهی گسترید
نور او از گوهر آلب ارسلان آمد پدید
بر زمین و بر زمان تا عدل او گسترده گشت
امن و نعمت در زمین و در زمان آمد پدید
داد او بیداد پنهان  کرد در زیر زمین
داد پیغمبر نشان و آن نشان آمد پدید
گفت در عالم پدید آید شه صاحبقران
اینک اکنون آن شه صاحبقران آمد پدید
تا پدید آید مبارک ذات او بر تخت ملک
آفریده صورتی از عقل و جان آمد پدید
تا پدید آید حسام آبدار اندر کفش
در دهان دولت و نصرت زبان آمد پدید
آنچه پیدا گشت در تاریخ او پیداتر است
زانچه در تاریخهای باستان آمد پدید
ازکتاب فتح او در دست خلق روزگار
صد هزاران سرگذشت و داستان آمد پدید
رایت او ایدر است و از شرار تیغ او
خانیان را صاعقه در خانمان آمد پدید
تیغ او نیلوفرست و بر رخ اعدای ملک
از غم نیلوفر او زعفران آمد پدید
سروران کشور توران شدند آسیمه سر
تا شه کشورده  کشورستان آمد پدید
بدسگالان مضطرب گشتند چون کاه سبک
تا سپاه شاه چون  کوه گران آمد پدید
آسمان اکنون همی گوید که ای جیحون مجوش
زانکه جوش و جیش بحر بی کران آمد پدید
روزگار اکنون همی گوید که ای روبه متاز
زانکه سهم و هیبت شیر ژیان آمد پدید
ای شهنشاهی که سر و دولت و ملک تو را
بیخ و شاخ از باختر تا خاوران آمد پدید
کمترین سالار بنماید همی در لشکرت
آن هنر کز روستم در هفتخوان آمد پدید
کمترین منجوق بنماید همی در موکبت
آن ظفرها کز درفش کاویان آمد پدید
درکف موسی اگر ثعبان جنبان شد عصا
مر تو را ثعبان پران در کمان آمد پدید
ور سلیمان داشت باد نامجسم زیر تخت
مر تو را باد مجسم زیر ران آمد پدید
تا شعاع رایت تو بر نشابور اوفتاد
از پس جور و بلا عدل و امان آمد پدید
شهر خرم  گشت وز بهر نثار خدمتت
گل فشان و زرفشان و جان فشان آمد پدید
تا پدید آید بسی نعت جوانی از بهار
همچنان چون وصف پیری از خزان آمد پدید
از جمالت باد دایم چشم ملت را بصر
کز جلالت جسم دولت را روان آمد پدید
شکر کن شاها که هرچ از ملک و دولت خواستی
از قضا و حکم  ایزد همچنان آمد پدید
گوهر سلجوق کز نور بخارا در رسید
هم به مشرق هم به مغرب نور از آن گوهر رسید
ابتدا از طغرل و جغری در آمد کار ملک
نام ایشان در جهانداری به هرکشور رسید
آنگهی بر تخت غم بنشست شاه الب ارسلان
جوش جیش او به قصر و خانه ی  قیصر رسید
بعد ازو سلطان ملکشه در جهان شد پادشاه
وز فلک منشور عدل و استقامت در رسید
بعد از آن از برکیارق وز محمد مدتی
سقف ایوان شهنشاهی به کیوان در رسید
هم در آن مدت ز بهر راحت و امن جهان
نوبت شاهی به سلطان جهان سنجر رسید
خسروی زیبای تخت و افسر شاهنشهی
آن که شاهان را ازو هم تخت و هم افسر رسید
اندرین مدت که او شد پادشاه روزگار
هر زمان او را ز دولت مژده دیگر رسید
گه ز هفت اختر به هفت اقلیم سعد او رسید
گه ز هفت اقلیم فتح او به هفت اختر رسید
گه به ایران شد روان از شاه توران تحفه ها
گه به  درگاهش ز شاه هند حمل زر رسید
هرکجا فرمود لشکر را به درگاه آمدن
از همه درگاه سوی درگهش لشکر رسید
بر در ا غزنی ا چو کوس رزم را آواز داد
نعره کوس از در ا غزنی ا به کالنجر رسید
در صف هیجا به جان دشمنان جنگجوی
از حسام آب  رنگ او تف آذر رسید
وز تف آذر دل و چشم و سر بدخواه را
بهره هر ساعت شرار و دود و خاکستر رسید
هر مبارز کاو به زخم تیغ هندی فخر کرد
بدسگالان را ز تیغش زخم بر مغفر رسید
شاه سنجر تیغ هندی چون برآهخت از نیام
کرد مغفر پاره و زخمش به فرق سر رسید
داد حیدر اهل خیبر را به خنجرگوشمال
چون قضای ایزدی در قلعه خیبر رسید
دستبردی بود گفتی از نبرد سنجری
گوشمالی کان به اهل خیبر از حیدر رسید
خسروا چون خلق تو مانند عنبر بوی داد
تا به برج  گاو و ماهی بوی آن عنبر رسید
کشتی آشوب را چون گشت لنگرحلم تو
تا به پشت  گاو و ماهی حلم آن لنگر رسید
ملک اسکندر همی دانی  که از بهر چرا
از زمین باختر تا دامن خاور رسید
زانکه دولتها چو قسمت کرد ایزد در ازل
صد یکی از دولت تو قسم اسکندر رسید
هرکه ازکین تو  برزد یک ره از حنجر نفس
آخر از کین تو سوی حنجرش خنجر رسید
هست معروف این مثل  گرچه دراز آید رسن
آخرالامر آن رسن را سر سوی چنبر رسید
از شراب جود تو هرکس که یک شربت بخورد
اندرین  گیتی به آب چشمه  کوثر رسید
از مدیح تو به مغز و کام مداحان تو
بوی مشک خالص و شیرینی شکر رسید
سوی مداحان تو هنگام انشای مدیح
راست گویی کاروان تبت و عسکر رسید
تا به  درگاه تو آمد از عرب شاه عرب
رایت اقبال او برگنبد اخضر رسید
خدمت تو هست حق و سیف دولت حقورست
شکر یزدان راکه اکنون حق سوی حقور رسید
شاد باش و شاد خور شاها که اندر باغ و راغ
موسم شاه سپرغم  وقت نیلوفر رسید
یاسمین و لاله و گل را کنون نوبت گذشت
نوبت شمشاد و مرزنگوش و سیسنبر رسید
بزم رامش را بساطی نو بگستر بر زمین
کز بساطت بر فلک آواز رامشگر رسید
تاگه محشر بمان در شادی و نیک اختری
کز نبرد تو به اعدا هیبت محشر رسید
شاه سنجر چون ز میدان جانب ایوان رسید
از زمین بانگ بشارت تا بر کیوان رسید
تا به  کیوان گر بشارتها رسد نبود عجب
زانکه منصور و مظفر شاه از میدان رسید
موسم جنگ و غو شیپور و رنج تن گذشت
گاه چنگ و نغمه تنبور و عیش جان رسید
هان کمند ازکف بیفکن ای خدیو شیرگیر
زانکه هنگام گرفتن طره جانان رسید
بزم را فرما کنند آماده سامان طرب
زانکه از سعی تو کار رزم بر سامان رسید
می نیاید از زبانم تا که در هنگام جنگ
برعدو ازتیغ خونریز تو گویم آن رسید
دشمن روباه  دل میخواست ناگاهان گریز
شیر را چون دید با شمشیر خون افشان رسید
دل همی گفتش تورا خودی است چون سندان به سر
عقل گفتش تیغ شاه آن آفت سندان رسید
تیغ تو همچون هلال اما میانش همچو بدر
زو موالی را فزونی خصم را نقصان رسید
تا برون ناورده بودی تیغ خونریز از نیام
گرد سم اسب تو تا گنبد گردان رسید
چون به دستت قبضه شمشیرگردید آشنا
اززمین بر چرخ عکس لاله نعمان رسید
جنگیانت  کوه را تومار کردندی اگر
ترک کوشش را نه بر ایشان زتو فرمان رسید
گل دمیدن برگرفت از پیکر بدخواه تو
چون به تن او را زشستت غنچه پیکان رسید
پادشاها این چنین فتح نمایان مر تورا
از فر بخت بلند و نصرت یزدان رسید
چیست جز از خواهش یزدان و از بخت بلند
اینکه نصرت مر تو را و خصم را خذلان رسید
چون عدو را در نظر دادن قوام کفر بود
بر سپاهش این شکست از قوت ایمان رسید
چون تورا مقصود تنظیم طریق عدل بود
جانبت این موهبت از ایزد سبحان رسید
مشرق و مغرب مسخر گشت از این فتح نو
فتحنامه تو ز ایران تا حد توران رسید
خسروا گیتی خداوندا مرا در خدمت است
آنچه از فیض رسول پاک بر حسان رسید
هرزمان کایم به درگاه تو آید آن دمم
یاد کاندر طور سینا موسی عمران رسید
جود تو در حق من از کیل و از میزان گذشت
شعر من در مدح تو بر دفتر و دیوان رسید
برمن  آنچ از تو رسید از انعم و آلا کجا
صد یکش بر رودکی از دوده سامان رسید
شکر احسان تو چون گویم که بر من هر نفس
از تو بیش از شکر دنیا نعمت و احسان رسید
تا ابد شاها بپای و بنده اندر خدمتت
هر زمان  گویم تو را فتحی چنین چونان رسید
گاه  گویم چاکرت اینک فلان لشکر شکست
گاه  گویم بنده ات اینک فلان سلطان رسید
شاد باش و شاه باش و زیب تخت وگاه باش
شو فزون چندانکه بدخواه تو را نقصان رسید
باد جاویدان بقایت ای که بر درگاه تو
هرکه پا بنهاد بر اقبال جاویدان رسید
بنازد جان اسکندر به سلطان جهان سنجر
که سلطان جهان سنجر شرف دارد بر اسکندر
به عمر خویش در عالم نکرد اسکندر رومی
چنین فتحی که  کرد امسال سلطان جهان سنجر
معزالدین والدنیا خداوند خداوندان
شهنشاه مبارک رای ملک آرای دین پرور
جهانداری که در لشکر هزاران پهلوان  دارد
به رزم اندر سکندر دل به بزم اندر فریدون فر
بدو چیزش همی امسال دولت تهنیت  گوید
که هر دو در صفت هستند زیباتر ز یکدیگر
یکی آن است کاو بستد به غزنین تخت سلطانان
دگر آن است  کاو بر تخت سلطانی نشست ایدر
ز مردی آنچه کرد امسال در غزنین و در کابل
نکرد اندر عجم رستم نکرد اندر عرب حیدر
هزیمت کرد شاهی را بهم بر زد سپاهی را
که حاکی بود از آن گیتی زکاخ ایرج و نوذر
سپاهی با شگفتیها و دستانهای گوناگون
ز نستوهی فزون از حد ز انبوهی فزون از مر
در او گرگان با دندان و دندانشان همه زوبین
در او شیران با چنگال و چنگال همه خنجر
همه همزاد اسب و زین همه همراز رزم و کین
همه آشوب ملک و دین همه بنیاد شور و شر
همه چون پشته  شد صحرا زبس  گردان شیر اوژن
همه چون  کوه شد هامون ز بس پیلان  که پیکر
دلیر و تند گردانی به صورت تیره و ناخوش
دمان و مست پیلانی به هیکل هایل و منکر
یکی چون موج دریا بود و بر بالای او کشتی
وزان  کشتی همه دیوان رنگ آمیز مکر آور
یکی چون منجنیقی بود چوب او همه آهن
به جای سنگ او پران همه مرغان اندک پر
یکی چون طور سینا بود از او آویخته ثعبان
درخشنده ز پشت او کف موسی پیغمبر
غبار اندر هوا چون ابر ویران تیر چون باران
درخشان تیغ چون برق و خروشان کوس چون تندر
به پشت ژنده پیلان بر نشسته ناوک اندازان
چو عفریتان آتش بار بر تلهای خاکستر
گهی روی زمین چون  گنبد خضرا شد از آهن
گهی از گرد چون روی زمین شد گنبد ا خضر
تو گفتی چرخ زیر آمد زمین از بر شد آن ساعت
اگرچه در همه وقتی زمین زیرست و چرخ از بر
کشیده خسرو عالم علم بر عالم کبری
که یارش سعد اکبر بود و پشتش خالق اکبر
امیران سپاه او عدو بندان خصم افکن
کمین سازان تیرانداز خفتان پوش جوشن در
هلاک محض خصمان را چو قوم نوح را طوفان
بلای صرف اعدا را چو قوم عاد را صرصر
به ناچخ بدسگالان را کتف بشکسته و گردن
به خنجر ژنده پیلان را شکم بدریده و حنجر
به زخم تیرشان بر تن همی چون دام شد جوشن
به زخم  گرزشان در سر همی چون جام شد مغفر
ز تیغ تیزشان پیلان زده در خون قوایم را
چو طارمهای نیل اندود در بیجاده گون عرعر
میان بسته به جنگ و کین دو لشکر بر در غزنین
از آن سو لشکر صفدار ازین سو لشکر صفدر
ز بخت آمد به یک ساعت ز چرخ آمد به یک لحظه
غنیمت بهر این لشکر هزیمت قسم آن لشکر
به اندک مدتی بردند زین جانب وزان جانب
غنیمت  تا به قسطنطین هزیمت  تا به  کالنجر
شه غزنین  گریزان شد مصافش برگ ریزان شد
عدو افتان و خیزان شد به دشت و وادی و که در
ز بیم جان چنان جنبان شده دل در بر خصمان
که در دریا به  گاه موج  کشتیهای بی لنگر
همه زابلستان ناله همه هندوستان شیون
خروشان باب بر دختر غریوان بر پسر مادر
ز خسته  کوه و صحرا را کنار آکنده و دامن
زکشته  گرگ وکرکس را شکم پرگشته و ژاغر
چه برپشته چه بر هامون هزاران کشته افکنده
ز خون کشتگان رسته به دی مه لاله احمر
چو شد عاجز سپاه  خصم چون  کبکان و نخجیران
چو شد قادر سپاه شاه چون شاهین و شیر نر
همه پیرامن غزنین به یک ره بر هم افتاده
هر آن هندو کجا بودند در قنوج و تانیسر
به شکل دبه قیر و به سان خیک پر قطران
همه زابل سر بی تن همه کابل تن بی سر
چو شد در آتش پیکار خون آلوده خنجرها
توگفتی ارغوان روید همی از برگ نیلوفر
شه عالم درست و شاد از آتش برون آمد
چنان کز آتش نمرود ابراهیم بن آزر
چهارم بطن داودی ز پنجم بطن محمودی
ولایت بستد و بگرفت  گنج و ملک او یکسر
به دیگر پادشاه داد آنچه از یک پادشا بستد
چنین باشند شاهان جهانگیر سخاگستر
دی و بهمن ز سرما بقعه غزنین چنان باشد
که  گردد باد چون سوهان و گردد آب چون مرمر
هوا از ابر چون رایات عباسی سیه باشد
بود چون رایت مصری سپید از برف  کوه و در
به اقبال شه عالم دو معنی را در آن بقعه
دی و بهمن به خوشی بود همچون مهر و شهریور
یکی تا شاه و لشکر را ز سرما رنج کم باشد
به دشت از برف و از باران نگردد رختهاشان تر
دگر تا اهل غزنین را ز شومی و جفاکاری
بود پالیزها بی بار و باشد کشتها بی بر
کجا لشکر کشد خسرو به ماه آذر و آبان
چو فروردین شود آبان و چون نیسان شود آذر
اگر خواهد به خشم و کینه از آب آتش افروزد
وگر خواهد به عفو و مهر آب انگیزد از آذر
ایا شاهی که همچون بندگان از مهر و از خدمت
سراندر چنبر فرمانت دارد چرخ چون چنبر
همه ناموس غزنین را به  یک آهنگ بشکستی
شجاعت را میان بستی و نصرت را گشودی در
شهی کاو با رسولان تو بیعت کرد در غزنین
که با پیلان به درگاهت فرستد خدمتی درخور
همه دستانگری بود آن چو بیدا گشت راز او
خرد همداستان نبود چو باشد شاه دستان گر
چو قادر بود در نیکی نبایستی بدی کردن
ز بدبختی اگر بدکرد برد از تیغ تو کیفر
به دست خسرو دیگر سپردی گاه و تخت او
سپردی بارگاه او به پای بنده و چاکر
صد و سی ساله ملک و خانه محمود بگرفتی
به  نصرت  کردن یزدان به یاری دادن اختر
چوگشتی چیره بر غزنین  گشادی قلعه هایی را
همه  پر جامه  دیبا همه پر گوهر و پر زر
نهادند ای عجب محمود و فرزندان او گویی
ز بهر تو صد و سی سال زر و جامه  و گوهر
برون زین هر سه حاصل شد تورا بسیار نعمتها
که نشناسد قیاس و حد او جز ایزد داور
چه  زرینه چه  سیمینه چه  عطر و چه بلورینه
چه زین افزار و فرش و پیل و اسب و اشتر و استر
چو اندر مرو با بهرام شه پیمان چنان  کردی
که بنشانیش در غزنین به  تخت پادشاهی بر
موافق شد تو را توفیق تا پیمان بسر بردی
به تخت پادشاهی بر نهادی بر سرش افسر
زه  ای سلطان  نشان سلطان که اندر مشرق و مغرب
چو تو سلطان نشان سلطان نخواهد بود تا محشر
ملک سلطان و شاه آلب ارسلان و جغری و طغرل
اگر قادر نگشتند از قضا بر فتح آن  کشور
به فرهنگ و به هنگ تو دگر ساله چنان  گردد
که فراشت بود فغفور و دربانت بود قیصر
ز شهر قیروان ملک تو باشد تا حد ماچین
ز مرز باخترعدل تو باشد تا حد خاور
وزیر تو همایون است بر تو گاه سلطانی
نباشد هیچ سلطانرا وزیری زین همایون تر
ز بهر حل و عقد ملک یزدان کرد جاویدان
قضا در تیغ  تو مدغم قدر در کلک او مضمر
خداوندا جهاندارا ز فتح توست و مدح تو
ضمیر بنده پرگوهر زبان بنده برشکر
به شعر فتح غزنین بنده شایدگر سرافرازد
که شعر فتح غزنین را همی شاهان کنند ازبر
بود بی شک سزاوار چنان فتحی چنین شعری
که بر خوانند و بپسندند و بنویسند در دفتر
همیشه تا بود در رزم کوس و لشکر ورایت
همیشه تا بود در بزم رود و باده و ساغر
ز رزمت باد بر گردون رسیده نعره گردان
ز بزمت باد برکیوان شده آواز خنیاگر
چو در مشرق به نامت خطبه و سکه مزین شد
مزین باد در مغرب ز نامت خطبه و منبر
تو هفت اقلیم را سلطان و هفت اختر تو را گفته
مبارک باد سلطانی به سلطان معظم بر
ای به سلطانی نشسته با فتوح و با ظفر
ملک و گنج پنج سلطان بستده در یک سفر
در ظفر برهان امیرالمومنین چون جد خویش
در شهنشاهی معز دین و دنیا چون پدر
سنجرت نام است و پیش نام تو چون بندگان
خسروان و تاجداران بر زمین دارند سر
روز کین و رزم در پیکار کردن چون علی
روز دین و داد در انصاف دادن چون عمر
هر کجا برخاست  گرد موکبت در شرق و غرب
هرکجا بگذشت باد دولتت بر بحر و بر
هیچ موری بر زمین بی مدح تو ننهاد پای
هیچ مرغی در هوا بی شکر تو نگشاد پر
گاه روی از جانب مشرق سوی مغرب نهی
گاه از خاورکنی آهنگ سوی باختر
تو جهان را همچو خورشید و قمر بایسته ای
همچنین باشد همیشه سیر خورسید و قمر
دستبرد و زور تو منسوخ  کرد اندر جهان
دستبرد رستم دستان و زور زال زر
تاج شاهی برگرفتی از سر خصمان خویش
چون برای فتح غزنین برمیان بستی کمر
گرچه رزمش با خطر بود و مصافش سهمگین
پیش چشم تو نبود آن  را به  یک ذره خطر
آن که او زیر و زبر نشناخت  کار خویش را
روز پیکار تو شد کارش همه زیر و زبر
خوار بودند آن همه  گردان با پرخاش و جنگ
خرد بودند آن همه پیلان با آشوب و شر
خصم سرگردان تو هرچند گرد آورده بود
هندوان حیله ساز و جاودان چاره گر
حیله هاشان  کرد تیغ تو به یک لحظه هبا
چاره هاشان کرد تیر تو به یک ساعت هدر
کرد گرز لشکر تو کوفته یال یلان
چون سرین و پشت گوران پنجه ی شیران نر
خست شمشیر سواران تو پیلان را شکم
بست پیکان غلامان تو شیران را زفر
دل گواهی داد گفتی هر زمان اندر برت
کاندر آن ساعت تو خواهی یافت بر دشمن ظفر
دشمنت  گر خویشتن را قاهر و غالب شمرد
گشت مقهور قضا وگشت مغلوب قدر
روز چون  شب شد بر او از آیت شبرنگ  تو
آن شبی کاو را نخواهد بود تا محشر سحر
ملک او بردی و کردی دیگری را ملک دار
تاج او بردی وکردی دیگری را تاجور
نعمت محمود و فرزندان او در قلعه ها
ایدر آوردی به پشت اشتر و پشت ستر
رنج بردند آن جهانداران و گنج انباشتند
در جهانداری تورا بی رنج گنج آمد به بر
ای عجب در ملک غزنین از صد و سی سال باز
آن جهانداران تورا بودندگویی کارگر
هست کار تو برون از خاطرگردون شناس
هست فتح  تو فزون از فکرت اختر شمر
دست دست آن بود کز جاه تو یابد مدد
کار کار آن بود کز رای تو یابد نظر
در صف صفین و خندق حیدری باید حسام
بر در غزنین و کابل سنجری باید هنر
آن که در طاعت ز مهرت مهر دارد بر جبین
وان  که در عصیان ز کینت داغ دارد بر جگر
هر زمان تقدیر یزدان  گوید آن را الامان
هر نفس گردون گردان گوید این را الحذر
آن که او را زاتش رزم تو شد دل سوخته
چون کند پرواز گرد شعله و گرد شرر
وان که شد یکباره زهرآلود از سوراخ مار
بار دیگر گرد آن سوراخ چون سازد گذر
غافلان را هست گویی چشم از این آثارکور
جاهلان را هست  گویی  گوش از این اخبار کر
بر تواریخ و سیر تفضیل دارد فتح تو
زانکه فتح توست عنوان تواریخ و سیر
سایه یزدانی و در سایه عدل تواند
خلق عالم یک به یک اولاد آدم سر به سر
میر سنقر بک  که در لشکر سپهسالار توست
ساخت اندر دولت تو جشن تطهیر پسر
از پی آن تا در اقبال بگشاید براو
بست خدمت را میان و بزم را بگشاد در
جان همی خواهدکه آرد پیش تخت تو نثار
بنده را گاه نثار از جان چه باشد بیشتر
طغایرک پسر الیزن که در دو جهان
پدر ستوده بود با چنان ستوده پسر
مظفری که سخنهای او بشارت داد
دو پادشاه جهان بخش را به  فتح و ظفر
یکی است مایه شاهی و خسروی محمود
یکی است قبله شاهان و خسروان سنجر
یکی ز مهر به جای برادرش دارد
یکی ز قدر و شرف داردش به جای پدر
از آنکه خاک و حجر همچو حلم اوست  گران
محل زر و گهر شد دهان خاک و حجر
اگر نبودی تعظیم حلم او نشدی
دهان خاک و حجر جایگاه زر وگهر
ایا به بزم  کریمی ممیز و معطی
و یا به رزم دلیری مبارز و صفدر
کجا نشاط کنی همنشین توست قضا
کجا نبرد کنی رهنمای توست قدر
به تیغ بر تن مردان جو بگسلی جوشن
به  گرز بر سرگردان چو بشکنی مغفر
تو را درود فرستند و آفرین گویند
روان سام نریمان و جان رستم زر
مگر سنان تو مفتاح فتح شد که بدو
فتوح را به  همه رزمهای گشادی در
ز کرد و ترک و عرب هر کجا به رزمگهی
شدند خصمان چون جاودان افسونگر
به فعل نیزه تو چون عصای موسی شد
که  کرد جادویی جاودان هبا و هدر
کجا حسام کبود تو روی شست به خون
برست لاله تو گفتی ز برگ نیلوفر
که دید هرگز نیلوفری که در صف جنگ
به چنگ شیر جهانگیر لاله آرد بر
حکایت و سمر از رفتگان فراوان است
شجاعت تو فزون از حکایت است و سمر
اگر به صد هنر آن قوم را تفاخر بود
تو را سزاست تفاخر به صد هزار هنر
نخاست بعد رسول و خلیفه و سلطان
ز نسل بوا لبشر اندر زمانه چون تو بشر
عطای تو نشود منقطع  که زایر تو
چو یک عطا بستاند دهی عطای دگر
به آب و آذر اگر در شود موافق تو
به دولت تو نترسد ز آب و از آذر
ز بهر آنکه بدو فر دولت تو دهد
دل  کلیم و یقین خلیل بن  آزر
چو آمدی تو ز نزدیک پادشاه عراق
به فال نیک به درگاه شاه شیر شکر
محل و جاه تو را پیش شاه هفت اقلیم
چهار طبع مسخر شدند و هفت اختر
ز عم خویش چو محمود عهد یافته بود
ز بهر عهد فرستاد مر تو را ایدر
کفایت تو ز مقصود مژده داد چنانک
ز صبح مژده دهد در جهان نسیم سحر
گر از حضر به سفر بر مراد روی نهی
وگر نشاط کنی رفتن از سفر به حضر
ز بس سعادت کاندر خجسته طالع توست
به فال سعد کند حکم تو ستاره شمر
ز سعد چون همه وقتی تو را مساعدت است
تو را سفر ز حضر به بود حضر ز سفر
بلند بختا سعد فلک به طالع من
نظرکند چو کنم من به طلعت تو نظر
ای معز دین و دنیا ای عطای تو بزرگ
از عطای تو معزی شد عزیز و نامور
هم توانگر شد به لولو هم توانگر شد به لعل
هم توانگر شد به دیبا هم توانگر شد به  زر
پرگهر کردی دهانش را به دست خویشتن
چون به مدح خویشتن دیدی دهانش پرشکر
با زبانی پر شکر آمد به عالی مجلست
بازگشت از مجلس تو با دهانی پرگهر
با گهر بخشیدی او را بدره های زر سرخ
تخته های جامه بغداد و روم و شوشتر
او به  دانش شکر این بخشش نیارد کرد زانک
بخشش تو کامل است و دانش او مختصر
از فروغ ماه و خور باید هزاران سالها
تا یکی  گوهر به  کان اندر پدید آرد مگر
صدگهر در یک زمان آید ز جود تو پدید
جود تو تفضیل دارد بر فروغ ماه و خور
تا سخن دایم بود بادی تو پیوند سخن
تا اثر باقی بود بادی تو بر جای اثر
باد روحانیت نفس و باد نورانیت دل
باد سلطانیت ارج و باد یزدانیت فر
هرکجا منزل  کنی تایید بادت رهنما
هرکجا لشکرکشی اقبال بادت راهبر
اگر ندیدی در مشک تابدار قمر
و گر ندیدی در لعل آبدار شکر
چو آن نگار پدید آید از میان سپاه
به زلف و روی و لب لعل آن نگارنگر
از آنکه در لب و در زلف و روی اوست به هم
حلاوت شکر و بوی مشک و نور قمر
به زیر آن شکرش رشته های مروارید
به گرد آن قمرش دسته های سیسنبر
اگر به شقه زرش مغرق است کلاه
وگر به کوکب سیمش مزین است کمر
زاشک من کمرش را سزاست کوکب سیم
ز چشم من  کلهش را سزاست شقه زر
شگفت ماند هرکس که اندرو نگرد
به حسن حور بهشت است آن نگار مگر
بهشتیی که بناگوش او چو مرغ بهشت
ز سیم دارد بال و زمشک دارد پر
قدش چو سرو و رخش چون ستاره سحرست
خطش به گرد ستاره است چون بنفشه تر
اگرچه نادره باشد ستاره بر سر سرو
بود بنفشه تر بر ستاره نادر تر
ایا بتی که دلم ساکن است زلف تو را
چه ساکن است  که او را ز مسکن است خطر
دل مرا سر زلف تو داده گیر به باد
از آن  که فتنه و آشوب دارد اندر سر
محال باشد پیش تو توبه کردن من
که توبه را نبود نزد تو محل و خطر
هزار توبه به یک غمزه بشکنی تو چنانک
به یک خدنگ نصیرالانام صد لشکر
ستوده غرس خلافت یگانه تاج ملوک
سپاهدار عجم فخر دین پیغمبر
ز دیرباز دل من در آرزوی تو بود
چو کشت تشنه  که باشد در آرزوی مطر
دل مرا چه نشاط است بیش از آن  کامروز
که پیش از آنکه مرا سوی بلخ بود گذر
به طلعت تو بیفروختم رخ دولت
ز مدحت تو بیاراستم سر دفتر
اگر به خدمت سلطان نبودمی مشغول
ره عراق بپیمودی به تارک سر
ز در مدح تو عقد مدیح پیوستم
که در زمانه بود پایدار تا محشر
همیشه تا که صور زنده باشد از ارواح
به صنع و قدرت و تایید خالق اکبر
ز بهر خدمت تو تا گه دمیدن صور
مباد منقطع ارواح بندگان ز صور
به شرق باد ز اقبال و دولت تو نشان
به غرب باد ز تایید و نصرت تو خبر
جدا مباد دو دستت ز پنج چیز مدام
ز دفتر و قلم و جام و نیزه و خنجر
وگر رسی به خراسان وگر شوی به عراق
تو را قبول ز دو خسرو رهی پرور 
قمر شد با سر زلفش مقامر
دل من برده شد کاری است نادر
دلم باید جهاز اندر میانه
چو زلفش با قمر باشد مقامر
مجاهز بود و حاصل خود نیامد
مرا خصلی  از آن خصمان جایر
مرا با ماه و شب کار اوفتادست
که گردون هر دو را دارد مسافر
از آن مه نیست با من نور حاصل
وزان شب نیست با من خواب حاضر
مهی همسایه یاقوت رخشان
شبی ماننده هاروت ساحر
در آن ماروت پیوسته سلاسل
در آن یاقوت دو رسته جواهر
دلم در سلسله چون جسم جرجیس
تنم در ناله چون ایوب صابر
ز ماه و شب چرا انصاف جویم
که روز آن هر دو را آرد به آخر
چو روز پیری از بالا برآید
نه شب ماند نه نور ماه زاهر
چو نور او پدید آید ز باطن
یکی ذره نماند نور ظاهر
مه و شب را کنون بازار تیزست
که هر یک را جوانی هست زایر
تو را عیش جوانی خوشتر آید
مرا مدح خداوند مفاخر
ضیا الملک خورشید امیران
ابو یعقوب یوسف ابن باجر
مگر بر ایزد و سلطان و دستور
دگر بر هرکه خواهد هست قادر
به دولت همچو نسل خویش باقی
به خاطر همچو اصل خویش طاهر
نباشد بیش تر زین هیج دولت
نباشد پاکتر زین هیج خاطر
ز حد وهم بیرون شد صفاتش
وز این معنی عبارات است قاصر
مگر بر غیب کلی مطلع شد
که ناگفته همی داند ضمایر
نبینم همتش را هیچ ثانی
که تاسع چرخ را گشته است عاشر
همه رسم اوایل  گشت مدروس
چو پیدا شد رسومش در اواخر
ز جود او وسایط در قلاید
ز رزم او مشاعل در مشاعر
به جای علم دین اخبار و عالم
همی مدحش نویسند از محابر
چنان چون نازد از ارواح ابدان
ز مدح او همی نازد دفاتر
مساعد زان بود با او سعادت
که او باشد معاشر با معاشر
سرافراز و سپهدار از پی آنک
بود هر دو ستایش را منابر
نیابد کس چنان یاری مساعد
نبیند کس چنو پیری مسامر
هر آن  کز کینش اندیشید یکبار
به دنیی و به عقبی هست خاسر
به عقبی در محل او سعیرست
به دنیا در مقام او مقابر
چنان چون مرکز آتش اثیرست
شدست اثار او قطب مآثر
به روز رزم چون شیر ژیان است
به روز بزم همچون بحر زاخر
چو او گوید به جنگ الله اکبر
گریزند از نهیب او اکابر
چو پیکان را بمالد روز پیکار
بود پیکان آتش را مهاجر
چو شمشیرش تماشا کرد خواهد
بود بستان شمشیرش حناجر
چو تیر او شود طایر ز دستش
پناه تیر گردد نشر طایر
چو پیدا شد کمند شست بازش
به جدی اندر شود مریخ ساتر
ایا در دولت سلطان مبارز
و یا در حجت یزدان مناظر
دو حجت داری ای میر هنرمند
مصون و بی زیان از قهر قاهر
چو میران جهان را بر شمارند
به قدر اندر تو را باشد خناصر
تو دریایی و دریاهای گیتی
به  جنب جود تو همچون جزایر
بصیر اندر بصیر آن سیرت توست
که خواند دولتش هذا بصایر
شریعتها به تو گشته است روشن
مگر هستی شرایع را شعایر
روان شد نام تو درکل عالم
صلات تو چو نام توست سایر
امیرا مهر تو مانند دین است
هر آن کاو دین ندارد هست کافر
سرایر خرم از دین تو بینم
مگر سور و سروری در سرایر
زبان بنده برهانی همیشه
به مدح و آفرینت بود ذاکر
دل من بنده نیز ای فخر میران
همه ساله ز مهر توست شاکر
مهاجر گشتم از شهر و بر خویش
نخواهم گشت ازین خدمت مهاجر
تورا با کعبه احسان شناسند
منم با کعبه احسان مجاور
دل تو هست دریای گهر بار
منم بر ساحل دریا چو تاجر
نه نظامم که هستم خازن شعر
نباشد هرکه نظام است شاعر
مرا مقصود از این خدمت قبول است
رسم زان پس به خلعتهای فاخر
چو من بر وزن وافر شعر گویم
ز تو بی وزن یابم مال وافر
الا تا هشت باشد در ده و دو
و زان جمله چهار آید عناصر
بمان در ظل شاهنشاه منصور
دلیلت دولت و یزدانت ناصر
فرخنده باد عید شهنشاه دادگر
سلطان شرق و غرب و شهنشاه بحر و بر
صاحبقران عالم و دارنده زمین
آموزگار دولت و فرمانده بشر
شاهی  که هست در شرف و اصل خویشتن
افراسیاب صورت و آلب ارسلان گهر
سلطان عادل است و جهان جمله آن اوست
واندر کمال و عقل جهانی است مختصر
بگشاد بخت فرخ او پر و بال خویش
فتح است زیر بالش و عدل است زیر پر
عالم به دست اوست  گمان می برم  که هست
یکدست او قضا و دگر دست او قدر
بس شاه و میرلشکر و بس خصم جنگجوی
کز دولت و سعادت سلطان دادگر
آن شاه شد مسخر و آن میر شد رهی
آن خصم شد مزور و آن جنگ شد هدر
شاها تو را خدای هنر داد و بخت نیک
زیرا که بخت نیک بود مایه هنر
با جان بی بصر نبود هیچکس عزیز
جان است خدمت تو و دیدار تو بصر
خواهد که جان خویش فروشد به زر و سیم
هر خسروی که نام تو خواند ز سیم و زر
دیدار توست حج همه خلق روز عید
ایوان توست کعبه و درگاه تو حجر
از صد هزار حج پذیرفته بهترست
این عدل کردن تو و این همت و نظر
گرچه ز بهر طاعت و خشنودی خدا
هستند حاجیان به سوی  کعبه راهبر
پیش تو آمدی به زیارت هزار بار
گر سنگ کعبه راه پرستی و جانور
عیدت به فال نیک بشارت همی دهد
کامسال کار توست همه نصرت و ظفر
بر خور همی ز شادی و شاهی و خرمی
کز صد هزار عید چنین برخوری دگر
جاوید شاد باش و خداوند و شاه باش
عالم همی  گذار و ز عالم مکن  گذر
کین توز و دین فروز و طرب ساز و خصم سوز
زر بخش وجود پرور و می  گیر و نوش خور
رمضان شد چو غریبان به سفر بار دگر
اینت فرخ شدن و اینت به هنگام سفر
بود شایسته ولیکن چه توان کرد چو رفت
سفری را نتوان داشت مقیمی به حضر
گر چه در حق وی امسال مقصر بودیم
عذر تقصیر توان خواست ازو سال دگر
دیر ننشست و سبکباری و تخفیف نمود
زود بگذشت و ره دور گرفت اندر بر
ناله عاشق بی یار همانا بشنود
بر دل مطرب بیکار ببخشود مگر
نپسندید کزین بیش جهانی زن و مرد
خشک دارند لب و تافته دارند جگر
آن  که این طاعت فرمود حقیقت دانست
که از این بیش دمادم نتوان برد به سر
عید بگشاد دری را که  مه روزه ببست
فرخ آن  کس که زند دست در آن حلقه در
نوبت مسجد و تسبیح و تراویح  گذشت
نوبت مجلس بزم است و می و رامشگر
صبر کردیم که در روزه چنان نیکو بود
رطل خواهیم  که در عید چنین نیکوتر
سحر و شام کنون هر دو یکی باید کرد
که نه در عهده شامیم و نه در بند سحر
خشکی روزه بجز باده عیدی نبرد
خاصه آن وقت که مطرب غزلی  گوید تر
به سر زخمه  کنون مطرب بشکافد موی
ز سر خامه  کنون شاعر بچکاند زر
ساقی از عکس می ناب بیفروزد رخ
عاشق از وصل رخ دوست بیفرازد سر
باد چون بر قدح باده وزد مژده دهد
صبحدم را به صبوح ملک شیر شکر
شاه شاهان ملک ارغو که به روزی صدبار
آید از خلد به نظاره او جان پدر
آن جهاندار که دارد حسبی و نسبی
هر چه باید ملکان را ز بزرگی و هنر
جاودان نام پدر زنده به او خواهد بود
که بود نام پدر زنده به شایسته پسر
سنی او را چو عمر داند و شیعی چون علی
زآنکه هم علم علی دارد و هم عدل عمر
مهر او هست نهالی که بجا آرد بار
کین او هست درختی که هلاک آرد بر
بر تن خویش در امن و سلامت بگشاد
هر که در خدمت او بست به اخلاص  کمر
همه کشورها زیر قدم دولت اوست
گرچه زیر علمش هست چهارم  کشور
هست بر دست رسولان متواتر هر ماه
نامه طاعت شاهان چه ز بحر و چه ز بر
با دگر شاهان او را نتوان کرد قیاس
او چو دریاست به ملک و دگران همچو شمر
یکتن از موکب او وز دگران ده موکب
ده تن از لشکر او وز دگران صد لشکر
هر کجا رایت او روی سوی فتح نهاد
آید از نصرت  کلی نفر از بعد نفر
به مدد یا به حشر هیچ نیازش نبود
که سعادت مددش باشد و اقبال  حشر
ای دلیری که دلیران جهان روز نبرد
پیش چشم تو ندارند به یک ذره خطر
تویی آن شاه که بی نام تو و دیدن تو
برود فایده و منفعت از سمع و بصر
هر که  کوشد به خلاف تو ز تو سر نبرد
گر نهد بربن هر موی طلسمی ز حذر
ای بسا دل که رکاب تو تهی  کرد ز شور
ای بسا سر که نهیب تو تهی  کرد ز شر
در هر آن دشت که از رزم تو خیزد محشر
هول آن محشر زایل نشود تا محشر
با حسود توکند خاک لییمی به نبات
با عدوی تو کند ابر بخیلی به مطر
هر خدنگی  که ز شست تو گه جنگ جهد
از اجل دارد پیکآن وز پیروزی پر
هم بر آن گونه  که بر آینه بینند خیال
پهلوانان تو در تیغ تو بینند ظفر
دولت و فر تو را خلق زمین منقادند
کاسمانی است تو را دولت و یزدانی فر
عدل تو پیش خلایق ز بلاها سپرست
لاجرم پیش تو از فضل خدای است سپر
تندرستی و جوانی است رضای تو کزو
لطف ارواح زیادت شود و حسن صور
گرچه قدر ملک از قدر بشر بیشترست
به وجود تو ملک را حسد آید ز بشر
پایه منبر فخر آرد بر پایه عرش
چون برد نام تو در خطبه خطیب از منبر
سروران پایه تخت تو ببوسند همی
هم بر آن گونه  که حجاج ببوسند حجر
تو همه تن هنری و هنر اندر تن مرد
هست بایسته چو در تیغ  گرانمایه گهر
از هنرهای تو بر دامن شرق است نشان
وز ظفرهای تو پیرامن غرب است خبر
بود دردی اثر از شادی امروز تورا
واندر امروز ز پیروزی فرداست اثر
تا همه  کار خلایق ز قضا و قدرست
چه ز خیر و چه  ز شر و چه ز نفع و چه ز ضر
باد برحسب رضای تو همه ساله قضا
باد بر حکم مراد تو همه ساله قدر
بنده ات ماه درفشان و به گرد سپهت
گردش چرخ و درخشیدن خورشید و قمر
یاد فتح تو همه تاجوران خورده به جان
شعر مدح تو همه ناموران کرده زبر
بر تو عید رمضان فرخ و فرخنده و خوش
مهرگان خوشتر و فرخنده تر و خرم تر
نه بود و نه هست و نه باشد دگر
چو سلطان ملکشاه پیروزگر
شهنشاه آفاق و صدر ملوک
خداوند گیتی و شاه بشر
شهی کش خدای آفرید از خرد
شهی کش خرد پرورید از هنر
بدو تازه گشته است جان رسول
بدو زنده ماندست نام پدر
ملوک زمانه ز ایام او
نوشتند تاریخ فتح و ظفر
ز بهر نظام و صلاح جهان
چو خورشید همواره اندر سفر
به شرق اندرست او و جنگ آوران
به غرب اندر از تیغ او بر حذر
به دهر اندرون هیچ خسرو نماند
که از دولت او ندارد خبر
کجا بگذرد موکب و رایتش
به راهی  که آن هست دشوارتر
کنند ای عجب صد هزاران سوار
بر آن راه شاد و تن آسان  گذر
توگویی که نصرت بود پیشرو
تو گویی  که دولت بود راهبر
من از روستم چند گویم خبر
من از هفتخوان چند گویم سمر
که چون روستم صد هزارش غلام
که چون هفتخوان صد هزارش هنر
کسی کاو بتابد ز پیمانش دل
کسی  کاو بپیچد ز فرمانش سر
بریزند خون دلش بر زمین
بکاوند مغز سرش تا کمر
فرود آورندش زکوه بلند
فرو افکنندش ز کوه و کمر
به دولت  کند شاه  گیتی همی
تن و جان بدخواه زیر و زبر
چنین دولت از خسروان کس نداشت
زهی دولت خسرو دادگر
ایا پادشاهی که بخت بلند
همی پیش تخت تو بندد کمر
روان است حکم تو همچون قضا
بلندست قدر تو همچون قدر
شهان زیر پیمان تو یک به یک
جهان زیر فرمان تو سر به سر
تو اندر جهانی و بیش از جهان
چنان کز صدف بیش باشد گهر
کسی کاو ز جاهت ندارد پناه
کسی کاو ز عدلت ندارد سپر
چو جسمی بود کش نباشد روان
چو چشمی بود کش نباشد بصر
ز اقبال تو بندگان تو را
فزون  است هر روز جاه و خطر
ز بیم تو گشته است بدخواه تو
به سان یکی مرغ بی بال و پر
همش روی زردست و هم اشک سرخ
همش مغز خشک است و هم چشم تر
اگر بی رضای تو یک دم زند
در آن دم زدن عمرش آید بسر
رضای توگویی که آب و هواست
که زو زنده ماند همی جانور
ز شمشیر تو حاسدان تو راست
فزون هر شب و روز بیم و ضرر
جهان بیشتر زیر فرمان توست
چه شرق و چه غرب و چه بحر و چه بر
حقیقت چنان دان که باقی تو راست
سخن  مختصر شد سخن مختصر
همی تا ز بهر صلاح و فساد
بود هفت را در ده و دو نظر
مه و سال و روز و شب خویش را
به نیکی گذار و به  شادی شمر
همه نام جوی و همه  کام ران
همه بزم ساز و همه نوش خور
کس ندید و کس نخواهد دید تا محشر دگر
چون ملکشاه محمد پادشاه دادگر
سایه یزدان جلال دولت و صدر ملوک
خسرو کیهان جلال ملت و فخر بشر
آن جهانداری که جاویدست از او دین رسول
وان شهنشاهی که خشنودست ازو جان پدر
شهریاران را به شرق و تاجداران را به غرب
سیرت و کردار او تاریخ فتح است و ظفر
او به تخت پادشاهی بر نشسته در عجم
در عرب جنگ آوران از بیم تیغش در حذر
هر چه ز اقبال و هنر باید ز ایزد یافته است
چیست آن کایزد ندادستش ز اقبال و هنر
او به  مشرق شاد و خرم با مراد و کام دل
بندگان او به مغرب جنگ را بسته کمر
 از شجاعت وز سخاوت وز سیاست وز خرد
از ولایت وز کفایت وز هدایت وز نظر
از همایون همت و تدبیر با فرهنگ و هنگ
از مبارک طلعت و دیدار با تایید و فر
از سپاه بی قیاس و نعمت بیرون ز حد
از فتوح بیشمار و نصرت بیرون ز مر
از وزیر عادل و وز چاکران نامدار
از ندیم عاقل و وز بندگان نامور
هرکجا ساید رکاب و هرکجا راند سپاه
منفعت یابد ز عدلش ملک  گیتی سر به سر
راست گویی آفتاب است آن که از رفتار خویش
صدهزاران منفعت پیدا کند در یک سفر
ایزد او را هر زمانی نصرت دیگر دهد
تا تن و جان مخالف راکند زیروزبر
خسروا شاها خداوندا تویی کز عدل توست
هم به شرق اندر نشان و هم به غرب اندر خبر
در جهانی تو ولیکن قدر تو بیش از جهان
کاین جهان همچون صدف  گشت است و تو همچون  گهر
هرکه او را نیست از جاه تو در عالم پناه
هرکه او را نیست از عدل تو درگیتی سپر
هست در ادبار و محنت همچو جسمی بی حیات
هست در تیمار و حسرت همچو چشمی بی بصر
هرکه او شغلی سگالد بی رضا و مهر تو
عمر او آید به سر آن شغل نابرده به سر
ای عجب گویی رضا و مهر تو آب و هواست
زانکه بی هر دو همی زنده نماند جانور
هرکه را یک ره زکین تو بجوشد خون دل
بخت شوم او را به سنگ اندر بکوبد مغز سر
پیش درگاه تو آرد روزگار او را به قهر
روی زرد واشک سرخ ومغز خشک و چشم تر
پای برگردن فکنده دست بسته باز پس
چاوشان تو بیندازندش از کوه و کمر
این بود آری سزای آن که از تو چون شهی
کینه دارد بر دل و پیکار دارد بر جگر
زین چنین عبرت برآرد چون بیندیشد همی
دل تهی سازد ز شور و سهر تهی سازد ز شر
از حصارش آمده و آورده را چون بشمرند
بیش از آن باشدکه او دارد ز اوباش و حشر
بهترین و مهترین لشکر او ایدرند
با قبول و با خطر قومی و قومی با خطر
بر خطر آن است  کاو را دستگیر آورده اند
باز آنکس  کاو خود آید با قبول است و خطر
خلق را معلوم شد کز گوهر آلب ارسلان
چون تو درگیتی نخواهد بود سلطان دگر
در خرد واجب نباشد ملک جستن بر محال
یک تن آمد پادشا از یک نژاد و یک  گهر
گرچه یعقوب پیمبر داشت فرزندان بسی
پادشاه مصر یوسف شد سخن شد مختصر
هر چه اندیشه در آن بندی گشاید بی خلاف
عاقبت نیکو تر آمد چون  گشاید دیرتر
صد اثر پیدا شدست ای شاه کز مقصود خویش
صد دلیل و صد نشان بینی همی در هر اثر
بخت چون عالی بود بنماید از آغاز کار
روز روشن روشنی پیدا کند وقت سحر
تا همی از دور گردون بر گذر باشد جهان
شاد و خرم باش و بگذر زین جهان برگذر
بخت عالی یار توست و فتح و نصرت  کار توست
روزگارت چاکرست وکردگارت راهبر
در شجاعت رزم ساز و در سیاست خصم  گیر
در سعادت بزم ساز و در سلامت نوش خور
باز آمد از شکار به پیروزی و ظفر
سلطان کامکار ملکشاه دادگر
صاحبقران عالم و دارنده زمین
آموزگار دولت و فرمانده بشر
هرگز چنو نبود و نباشد شهنشهی
گوهرفشان به همت و آلب ارسلان  گهر
ای شاه چون نشاط کنی جستن شکار
از پیش تیغ تو نبود شیر را گذر
تیر تو را پذیره شوند آهوان دشت
نخجیر خویش را نکشد در بن  کمر
باشد شمر به صورت تیغ تو زان قبل
آهو همی نشاط کند بر لب شمر
چون باز تو گشاده کند پر و بال خویش
خورشید را نهیب بود باد را حذر
فردا به زیر سایه طوبی بود چرا
هر صید را که باز تو گیرد به زیر پر
شاها موافقتند قضا و قدر تورا
هم نایب قضایی و هم نایب قدر
رفتی سوی شکار به شادی و خرمی
باز آمدی به دولت و پیروزی و ظفر
هر کس  که او شکار تو بیند همی عیان
از خسروان رفته نپرسد همی خبر
در روزگار دولت شاهان بت پرست
صد گور بود کشته بهرام خیره سر
در روزگار تو سه هزارست سم گور
میلی  که برکشیدی اندر رباط و در
بهرام اگر به عصر تو باز آید ای ملک
حلقه  کند به  گوش و نهد پیش تو سپر
این است بادشاهی و ملک حقیقتی
دیگر همه فسانه و بیهوده و سمر
دولت تو را ندیم و اتابک تو را وزیر
آن مر تو را برادر و این مر تو را پدر
در پیس تو بدر جو اتابک نکوترست
وز نسل و گوهر تو چو داود به پسر
گویی هنر به نامه ز نام تو حاصل است
بی نام و نامه تو نباشد یکی هنر
خواهد که جان خویش فرو شد به زر و سیم
هر خسروی که نام تو خواند ز سیم و زر
چون پیش آفرین تو خدمت کند قلم
سعدین سوی بنده معزی کند نظر
شاعر معزی آمد و راوی شکر لبان
آرد یکی جواهر و آرد یکی شکر
تا بر سپهر شمس و قمر را بود شعاع
تا در نبی بود جمع  الشمس و القمر
نام تو باد شاهی و تیغ تو باد فتح
بخت تو باد شادی و تاج تو باد فر
دولت به هر مقام تو را باد همنشین
و ایزد به هر شمار تو را باد راهبر
عید عرب و سنت و آیین پیمبر
فرخنده کناد ایزد بر شاه مظفر
سلطان بلند اختر ابوالفتح ملکشاه
شاهی  که عزیز است به او دین پیمبر
فرمانش کشیدست خطی گرد جهان در
دارند همه تاجوران بر خط او سر
از نامه و نامش همه اسلام مزین
وز رایت و رایش همه آفاق منور
فخر پدران است به او تاگه آدم
جاه پسران است به او تاگه محشر
بی  طاعت او شاخ سعادت ندهد بار
بی خدمت او تخم سلامت ندهد بر
پیروزی شاهان بود از اختر دولت
پیروز شد از طلعت او دولت و اختر
ای تیغ  گهردار تو از فتح مرکب
وی دست گهربار تو از جور مصور
نازیدن شاهان بود از افسر و خاتم
نازنده شد از سیرت تو خاتم و افسر
رای تو سپهر است و دلت چشمه خورشید
بزم تو بهشت است و کفت چشمه  کوثر
خار از نم باران سخای تو شده  گل
خاک از تف خورشید قبول تو شود زر
گردد به یک انعام تو رنجور تن آسان
گردد به یک احسان تو درویش توانگر
در ملک نبودست جهان را چو تو خسرو
در داد نبودست جهان را چو تو داور
هم در عرب آثار تو گشته است مهیا
هم در عجم اقبال تو گشته است مقرر
چون مهر که از شرق  گراید سوی مغرب
چون ماه که از باختر آید سوی خاور
گه رایت عالی بری از بلخ به  بغداد
گاهی کشی از دجله به جیحون صف لشکر
رایات تو اندر ری و از نام خطابت
در مشرق و مغرب شرف خطبه و منبر
تاریخ فتوح تو درست است و حقیقت
افسانه شهنامه محال است و مزور
شد خاطر ما چون فلک و مدح تو کوکب
شد دفتر ما چون صدف و مدح تو گوهر
هستیم ز مدحت همه افروخته خاطر
هستیم ز مدحت همه آراسته دفتر
تا شعله آذر نشود قطره باران
تا قطره باران نشود شعله آذر
با امر تو تقدیر قدر باد موافق
با حکم تو دوران فلک باد برابر
شاهان جهان رای تو را گشته متابع
شیران ژیان حکم تو را گشته مسخر
عید تو همایون و همه روز تو چون عید
نوروز تو از عید تو خرم  تر و خوشتر
ماند به صنوبر قد آن ترک سمن  بر
گر سوسن آزاد بود بار صنوبر
آن سوسن آزاد پر از حلقه زنجیر
و آن حلقه زنجیر پر از توده عنبر
گر هست رخش پاکتر از نقره صافی
ور هست رخش سرخ تر از لاله احمر
آن نقره صافی  که نهفته است به سنبل
وان لاله احمر که سرشته است به شکر
یک روز گذرکرد بر او حور بهشتی
یک بار بر او کرد نظر ماه منور
از صورت او حور شد آراسته صورت
وز پیکر او ماه شد افراخته پیکر
بودند به صورتگری و بتگری استاد
هم مانی صورتگر و هم آزر بتگر
لیکن ننگاریده چون او خامه مانی
لیکن نتراشیده چون او رنده آزر
تا از بر گلبرگ سمن برگ فکنده است
چون حلقه چنبر خم  آن زلف معنبر
بازیگری آموزد هر روز دل من
باشد که جهد بیرون از حلقه چنبر
ای زلف دلاویز تو حلقه شده بر ماه
من در غم آن حلقه چو حلقه شده بر در
در دیده من رشته  گوهر بگسسته است
تا دیده ام اندر دهنت رشته گوهر
گه  کام من از فکرت موی تو شود خشک
گه چشم من از حسرت روی تو شود تر
خسته چه  کنم جان به  جفای چو تو جانان
بسته چه  کنم جان به هوای چو تو دلبر
تا فاخته مهری تو و طاووس کرشمه
عشق تو چو باز است و دل من چو کبوتر
بیچاره کبوتر که در او چنگ زند باز
هم سوده شود بالش و هم خسته شود پر
ای عاشق آشفته حذر کن ز ره عشق
کز گنج شدی درویش از رنج توانگر
عسقی که تورا رنج دهد بر چه بکارست
شو خدمت آن  کن  که تو را گنج دهد بر
نصر دول و زین ملل میر خراسان
اصل ظفر و فتح  ابوالفتح مظفر
آن بار خدایی که ز تعظیم و جلالت
با فرق زحل پایه او هست برابر
اندر ملکوت ازل از حشمت نامش
خورشد شده خاطب و گردون شده منبر
ایام نمودست ز بهروزی او فخر
اعلام فزودست ز پیروزی او فر
بر رزمگهش رشک برد روضه رضوان
وز بارگهش فخرکند گنبد اخضر
تیزست بدو دولت سلطان معظم
تازه است بدو ملت مختار پیمبر
در صنع چه جودش چه نم قطره باران
در خشم چه فعلش چه تف شعله آذر
در وهم ندارد مدد نعمت او حد
وز نطق ندارد عدد منت او مر
هرگز نرسد خاطر شاعر به کمالش
هرگز نرسد دست منجم سوی اختر
ممکن نشود در سخن اندازه مدحش
ممکن نشود زاویه بر شکل مدور
ای مهر سعادت شده در مهر تو مدغم
ای کار نحوست شده در کین تو مضمر
عالی به تو نام پدران تا گه آدم
باقی به تو جاه پسران تا گه محشر
شاکر ز تو شاهنشه و راضی به تو دستور
روشن به تو لشکر گه و خرم به تو لشکر
آباد بر آن شاه که دارد چو تو مونس
آباد بر آن شهر که دارد چو تو داور
تا کرد قضا صورت ترکیب تو موجود
توفیق مرکب شد و تایید مصور
شد عقل چو شاگرد و ضمبر تو چو استاد
شد جود چو فرزند و مزاج تو چو مادر
گر پیش دم جود تو سنگ آید و پولاد
پولاد منقش شود و سنگ معطر
ور پیش تف تیغ تو نیل آید و زنگار
زنگار طبرخون شود و نیل معصفر
گر روی زمین یافتی از دست تو باران
خاکش همه زر بودی و خارش همه عنبر
ور عزم سکندر همه چون عزم تو بودی
پنهان نشدی چشمه حیوان ز سکندر
تایید همیشه تبع بخت تو باشد
بخت تو مقدم شد و تایید موخر
بر گردن و بر تارک حوران بهشت است
از نام تو پیرایه و از مدح تو افسر
ای میر جوان بخت که چشم فلک پیر
یک میر ندیدست و نبیند کس دیگر
سرمه است مرا خاک قدمهای تو در چشم
تاجست مرا خاک قدمهای تو بر سر
در حضرت و در غیبت تو ساخته ام من
جان دفتر مدح تو و دل  کاتب دفتر
طبعم چو بهشت است و ثنای تو چو رضوان
شکر تو چو طوبی و مدیح تو چو کوثر
جز شکر تو و شکر برادرت  نگویم
تا هست ز انعام تو و جود برادر
برآخور من مرکب و در خانه من فرش
در غیبه من جامه و درکیسه من زر
تا باشد از اجرام  گهی سعد و گهی نحس
تا باشد از احکام  گهی خیر و گهی شر
بادند هوا جوی تو اجرام یکایک
بادند ثناگوی تو اجسام سراسر
پیمان تو را تاجوران گشته متابع
فرمان تو را ناموران گشته مسخر
فرخ تر و خوشرام تر امروز تو از دی
وامسال تو از پار همایون تر و خوشتر
رایت سوی مدحتگر و چشمت سوی معشوق
گوشت سوی خنیاگر و دستت سوی ساغر
به گوش بر منه ای ترک زلف تافته سر
مکن دلم ز دو زلفین خویش تافته تر
که من شوم به سرکوی عشق تافته دل
چو بر نهی به سرگوش زلف تافته سر
دو زلف تو چوکند زرد و سرخ روی مرا
کند ز غمزه کبود آن دو چشم جادوگر
گهی دو سنبلت از لاله شنبلید کند
چو بر نهی به سرگوش زلف تافته بر
دو قفل داری بر درج لولو از یاقوت
به گرد لاله دو زنجیر داری از عنبر
همیشه بر دل سنگین خویش رحمت را
بدان دو قفل و دو زنجیر بسته داری در
اگر حقیقت دانی که هرگز از زر و سیم
نه نال آرد بار و نه سرو دارد بر
مرا ز بهر چه  گویند نال زرین رخ
تو را ز بهر جه خوانند سرو سیمین بر
ز عشق آن لب چون انگبین و شکر توست
که من چو موم گدازانم و چو نی لاغر
نه ممکن است که چون من کسی ز آدمیان
چو موم و نی شود از عشق انگبین و شکر
دلم چو دید که خون جگر همی بارم
در انتظار تو هر شب ز شام تا به سحر
به زینهار دو زلف تو شد وگر نشدی
ز دیدگا نش ببارید می چو خون جگر
اگر تو باز فرستی دل گریخته را
به جان تو که ز جان دارمش گرامی تر
ز بهر آنکه به تعلیم او توانم گفت
مدیح صدر وزیران  وزیر نیک اختر
نظام دین هدی فخر ملک شاه جهان
که افتخار تبارست و اختیار بشر
غیاث دولت ابوالفتح اصل نصرت و فتح
مظفر آنکه بدو روشن است چشم ظفر
وزیر زاده وزیری که قیمت افزودست
گهر بدو چو زر سرخ یا چو عقد گهر
نبود تا که جهان است و هم نخواهد بود
چنو و چون پدر او یکی وزیر دگر
سه چیز از او گه توقیع یافتند سه چیز
دوات حشمت و کاغذ جمال و کلک خطر
همی ز کاغذ و کلک و دوات او یابند
نشان حله فردوس و طوبی و کوثر
عقاب بخت بلندش همی چنان بپرد
که اندر آن نرسد وهم اگر برآرد پر
مگرکه بهره رسید آب و خاک را زکفش
که آب  مسکن در گشت و خاک معد ن زر
همی قضا و قدر آن کند که او خواهد
مگر شدند به  فرمان او قضا و قدر
تو از ستاره شمر وصف چرخ چون شنوی
ز من شنو مشنو وصفش از ستاره شمر
سپهر کیست  کمر بسته پیش دولت او
کز آفتاب سپر سازد از مجره کمر
اگرچه در کتب از قول راویان حدیث
ز جود جعفر برمک روایت است و سمر
قیاس جعفر با او مکن  که درگه جود
به بحر ماند و جوی است در لغت جعفر
ز فر دولت او شهریار گیتی را
همی رسد به دو پیکر درفش مه پیکر
پس از گذشتن الب ارسلان همی گفتند
معز دین پسر است و نظام ملک پدر
اگر معز و نظام از جهان  گسسته شدند
مظفرست پدر بوالمظفرست پسر
ز فر خواجه مظفر ظفر همی تابد
برابر علم رکن دین پیغمبر
منجمان جهان حکم کرده اند که او
همه جهان بگشاید چنانکه اسکندر
همی  کند اثر و زیرکان چنین  گویند
که بودنی همه بتوان شناختن به اثر
ایا شکوفه دولت به بوستان خرد
ایا ستاره حشمت بر آسمان هنر
به اتفاق خرد قدر تو شود معلوم
چنانکه قدرت ایزد به اختلاف صور
غلو کنند همی در تو شیعه و سنی
که دادت ایزد علم علی و عدل عمر
زگردش سم شبدیز توست شرم سپهر
ز تابش مه منجوق توست رشک قمر
اگر سرشک سخای تو بر شجر بارد
رسد به کنگره عرش شاخهای شجر
کجا ثنا و لقای تو نیست مردم را
نه فایده است ز سمع و نه منفعت ز بصر
کشیده رمح تو مانندکلک توست به شکل
اگر چه  کلک تو از فتح توست  کوته تر
یکی است ماری  کاو را ز آتش است زبان
یکی است ابری کاو را ز گوهرست مطر
هلاک مبتدعان مدغم اندر آن آ تش
نجات ممتحنان مضمر اندرین گوهر
چه آتش است که در وی هلاک شد مدغم
چه  گوهر است  که در وی نجات شد مضمر
مخالفان تو سیمرغ را همی مانند
که نیست هستی ایشان درست جز به خبر
کسی مباد که بیرون نهد ز خط تو پای
که بی خطر شود و جان دهد به دست خطر
خدایگانا کاری که در خراسان رفت
جهان و خلق جهان را عجایب است و عبر
زشرح آن همه گویندگان فرو مانند
که درگذشته ز حدست و برگذشته زمر
ز بیم کشتن و تاراج عالمی بودند
نهاده دست به سر بر چهار سال و به بر
سپه کشی شده انصاف و عدل را منکر
ز غارت و ستم آورده عادتی منکر
زکارنامه او بود در ولایت شور
ز بارنامه او بود در خراسان شر
قضا بیامد و آن کارنامه کرد هبا
قدر بیامد و آن بارنامه کرد هدر
بدید زیر و زبر تخت و بخت و رایت خویش
همان  که  کرد خراسان به قهر زیر و زبر
ز دیده آب  گشاد از اجل سپر بفکند
همان  که بر سر آب از هوس فکند سپر
اگر نبود مدارا و صلح پیشه او
نهفته شد ز مدار سپهر زیر مدر
بسی طلسم و حذر گرد خویش ساخته بود
شکسته گشت به دست قضا طلسم و حذر
ستم چو آتش افروخته است و هست او را
هلاک سود ستمکار در دخان و شرر
رسید نعمت و شادی و امن و راحت و نفع
گذشت محنت وتیمار و خوف ورنج وضرر
عنایت تو دلیل سعادت فلک است
یکی به چشم عنایت به سوی خلق نگر
فلک به چشم عنایت  کند به  خلق نگاه
چو تو به چشم عنایت  کنی به خلق نظر
تو جوهری و صلاح جهانیان عرض است
عرض چگونه بود پایدار بی  جوهر
از آن زمین  که بر او لشکری بود انبوه
نفر گسسته شود چون  گسسته شد لشکر
دعای خلق نشابور لشکری است تو را
که نگسلدش همی ساعتی نفر ز نفر
یکی منم  که دعاهای تو عشیرت من
چو قل هوالله والحمد کرده اند ازبر
به نعمت تو که در غیبت تو داشته ام
لب ازفراق تو خشک و زبان به شکر تو تر
به مجلس تو ز تقصیر خویش ترسانم
چو عاصیان ز نهیب گناه در محشر
مرا بپرور و عذری که  گفته ام بپذیر
که صدر عذر پذیری تو و رهی  پرور
خدایگان وزیران تویی به حشمت و جاه
امام با ر خدایان تویی به  دولت و فر
ز نایبات مرا جاه تو بس است پناه
ز حادثات مرا فر تو بس است مفر
تورا به فر خدای و خدایگان جهان
خجسته باد حضر فر خجسته باد سفر
همیشه تا که بود رفتن جهانداران
گه از حضر به سفر گاهی از سفر بحضر
همیشه بوسه گه خسروان رکاب تو باد
چنانکه بوسه گه حاجیان مقام و حجر
رسیده باد همیشه خصوص گاه فتوح
ز مجلس تو به گردون نوای خنیاگر
جهان مسخر حکم تو و زمانه مطیع
قضا غلام و قدر بنده و فلک چاکر
جهان خواهد شد از خوبی چنان تا هفته دیگر
که گویی جنه الفردوس را بگشاد رضوان در
جوانی از پس پیری کنون خواهد شدن ممکن
که باغ پیر تا ده روز خواهد شد جوان از سر
ز کاشانه به  راغ آیند و بنمایند خوبان رخ
ز بیغوله به باغ آیند و بگشایند مرغان پر
سرشک ابر دیبا باف بافد بر زمین دیبا
نسیم باد عنبر سوز سوزد در هوا عنبر
بگرید ابر هر ساعت به سان دیده عاشق
بخندد هر زمانی باغ همچون چهره دلبر
چنان کزکوهه پیلان بغرد کوس در هیجا
ز ابر تیره هر ساعت خروشی برکشد تندر
نماید خویشتن قوس قزح چون چنبری رنگین
که باشد در زمین پنهان یکی نیمه از آن چنبر
چو پوشیده ز پیراهن که هر یک را بود پیدا
به تن جامه یکی اخضر یکی احمر یکی اصفر
به دست باغبانان از بنفشه دسته ها باشد
چو چینی قرطه ای کان قرطه دارد رنگ نیلوفر
چنان کز بازوی نازک به دندان گوشت برگیری
شود چون نیل و از دندان بدو ماند اثر اندر
ز بهر دیدن گلزار عبهر دیده بگشاید
سرشک ابر نوروزی چکد در دیده عبهر
چو از مینا یکی ساعد ز سیم پاکش انگشتان
به کف بر ساغر زرین و مروارید در ساغر
کنون هر ساعتی در باغ قومی عاشقان بینی
زبرجدشان به زیر پای و مرواریدشان از بر
یکی با ناله و زاری ز هجر ماه سنگین دل
یکی با نعره و شادی ز وصل سرو سیمین بر
به  کوه از لاله کبکان را شود شنگرف گون بالین
به دشت از سبزه گوران را شود زنگارگون بستر
هوا هر شب گلاب آرد زند بر روی آذرگون
صبا هر شب عبیر آرد زند در زلف مشکین  پر
بیفزاید بهار نو به گوناگون نگار نو
نظام مجلس بزم و نظام دین پیغمبر
قوام شرع فخرالملک فرزند قوام الدین
مظفر کز ظفر دارد مزاج و صورت و جوهر
خداوندی کز او اسلاف را فخرست تا آدم
هنرمندی کز او اعقاب را جاه است تا محشر
هزاران صورت جان است در اوصاف او مدغم
هزاران عالم پیرست در اخلاق او مضمر
بسوزد آذر اندر آب اگر خشمش  کند نیرو
وگر عفوش کند نیرو ببندد آب در آذر
فلک دریا نه بس باشد کجا رایش بود کشتی
زمین کشتی نه بس باشد کجا حلمش بود لنگر
ایا راضی ز تو در خلد جان خواجه ماضی
نژاد او سر ملک است و آن سر را تویی افسر
اگر گوهر بود پیرایه هر شخص  در گیتی
تو آن شخصی که هست اخلاق تو پیرایه  گوهر
خداوند بزرگانی و مخدوم خداوندان
چه اندر دولت سلطان چه در ملک ملک سنجر
چهل سال است تا صدر بزرگی و جلالت را
فزودست از مبارک شخص تو جاه و جلال و فر
ستودندت خردمندان به لطف صورت و سیرت
گزیدندت خداوندان به حسن مخبر و منظر
امیری کردی و بودی بدان کار اندرون زیبا
وزیری کردی و بودی بدان شغل اندرون درخور
به روز بزم در مجلس نبودت هیچکس همتا
به روز رزم درموکب نبودت هیچکس همبر
گه از مشرق سوی مغرب نوشتی طغری و نامه
گه از مغرب سوی مشرق  کشیدی رایت و لشکر
گه از بیم غلامانت تبه شد خانه بر خاقان
که از سهم سوارانت سیه شد قصر بر قیصر
جوان و پیر بوسیدند توقیعت به هر بقعه
بزرگ و خرد پوشیدند تشریفت به هر کشور
ثناگفتند عدلت را امامان بر سر کرسی
دعا کردند عمرت را خطیبان از سر منبر
ز تاریخ آن نپندارم  که باشد در جهان  کس را
فزون زین قوت و قدرت فزون زین حشمت و مفخر
کنون کاشفته شد گیتی گزیدی عزلت و عطلت
که عطلت به ز قال و قیل و عزلت به ز شور و شر
سلامت به به هر حالی چو غداری کند گردون
فراغت به ز هر کاری چو مکاری  کند اختر
فلک بازیگری طرفه است و بازیها بگرداند
که داند کرد بازیها که خواهد کرد بازیگر
جهان مانند بیماری است کز بحران برون آید
علاجش  کن به اندیشه مگر لختی شود بهتر
دوگیتی آفرید ایزد یکی دنیا یکی عقبی
به  رحمت وعده  کرد آنجا به  زحمت وعده  کرد ایدر
ز بهر زحمت دنیا به طاعت تن همی رنجان
ز بهر لذت عقبی به عشرت جان همی پرور
گهی در باغها بخرام و خوبان را تماشاکن
گهی در راغها بنشین و با آزادگان می خور
یکی  کاخ همایون را برآوردی به  پیروزی
همه جشن همایون کن بدین کاخ همایون در
ندیدم در همه گیتی ازین فرخنده ترکاخی
که هم عیوق را تخت  است و هم  خورشید را منظر
مغرق بینم اندر زر سراسر سقف و دیوارش
ز بهر تو مگر یزدان جهانی آفرید از زر
همی پیدا ز اشکالش جمال قصر نوشروان
همی گیرند ز امثالش مثال سد اسکندر
ز بس تمثال رنگارنگ و بس تصویرگوناگون
ازمین ارتنگ مانی شد سرایت خانه آزر
کشیدستند بر سقفش توگویی جامه دیبا
فکندستند در صحنش تو گویی تخته مرمر
بهاری را همی ماند ریاحینش همه صورت
بهشتی را همی ماند درختانش همه پیکر
بهشت است این علی التحقیق و حوران اند پیکرها
تو رضوانی و جام می به  دست از چشمه کوثر
خداوندا اگر کردم بسی تقصیر در خدمت
بگویم عذر آن تقصیر اگر داری مرا باور
نکو عهد و نکو محضر مرا بسیار خواندستی
به تقصیری که کردستم مخوان بدعهد و بدمحضر
معاذالله که بدعهدی کند دیرینه مداحی
که  دارد چون تو ممدوحی سخندان و سخن گستر
به  تقصیر اندرون هر چند دارم زلت بی حد
زبان بگشای و دل خوش کن که دارم خدمتی بی مر
شفیع  من معین الملک و شعر است اندرین مجلس
نپندارم  که با این دو شفیعی بایدم دیگر
همیشه تاکه از دریا برآید لولو لالا
همیشه تا که از گردون بتابد کوکب و اختر
چو دریا باد بر لولو ز مدحت خامه و خاطر
چو گردون باد پر کوکب ز نامت نامه و دفتر
خرد جان تو را مونس طرب بزم تو را عاشق
فلک بخت تو را بنده ملک تخت تو را چاکر
رسیده هر زمان سعدی زگردون سوی ایوانت
وز ایوانت سوی گردون شده آواز خنیاگر
همه عمر تو در نیکی همه روز تو در شادی
دلیلت دولت عالی معینت ایزد داور
بردیم ماه روزه به نیک اختری به سر
بر یاد عید روزه قدح پرکن ای پسر
زان می که چون ز جام رسد بوی او به جان
مردم همه طرب شود از پای تا به سر
قندیل تیره گشت و قدح روشنی گرفت
اینک قدح ببین و به قندیل در نگر
سازی که با بت است بعید اندرون بیار
چیزی که ماه روزه به کار آمدی ببر
بنشین و عاشقانه سرودی همی سرای
برخیز و دوستانه طریقی همی سپر
یکماهه باده در قدح ما همی فکن
سی روزه بوسه بر دو لب ما همی شمر
بودیم در غم سحر و شام مدتی
واکنون ز شام یاد نیاریم وز سحر
گاهی بچینم از رخ رنگین تو سمن
گاهی بریزم از لب شیرین تو شکر
ماه دی است و قوت سرما به غایت است
وانگیخته است آب ز هر جانبی حشر
یک ره  که شد چو خنجر پولاد آب جوی
بایدکه بیش ما ز دو آتش بود سپر
یک آتش از قنینه زده عکس بر سهیل
یک آتش از تنوره زده نور بر قمر
از آتش قنینه  زمین گشته پر فروغ
وز آتش تنوره هواگشته پر شرر
گویی که زرگری است سیه ساز و سرخ پوش
در آهنین دری که همه روزن است در
گه شفشه های زرکند از هر دری برون
گه بر هوا فشاند گاورسهای زر
حصنی است پر زپنجره واندر میان حصن 
قومی مشعبدند علی رغم یکدیگر
در دستها گرفته ز هرگونه لعبتان
هر یک به زعفران و به شنگرف کرده تر
هاروت وار شعبده سازند هر زمان
تا لعبتان ز پنجره بیرون  کنند سر
باغی است درگشاده در آن باغ بی عدد
بر هر دری شکفته از آن باغ یک شجر
شاخش همه به گونه گلنار و زعفران
برگش همه به رنگ طبرخون و معصفر
زین باغ چون بهار نماید به ماه دی
بزم ظهیر دولت سلطان دادگر
میر اجل موید ملک و شهاب دین
بوبکر کاو بداد و به دین هست چون عمر
دارد ز فر دولت او روزگار نور
دارد ز نور دولت او روزگار فر
شاخی است رسم اوکه معالیش هست بار
باغی است لطف او که معانیش هست بر
از شمع مهر او امل آید همی فروغ
وز ابر کین او اجل آید همی مطر
دستش زمانه نیست وزو هست حل  و عقد
کلکش ستاره نیست وزو هست خیر و شر
گرچه ز چرخ هست بسی بعد تا ثری
ورچه زبحر هست بسی فرق تا شمر
آن را به جنب دولت او چون ثری شناس
وین را به جنب همت او چون شمر شمر
ای بر فلک ثنای تو تسبیح هر ملک
وی بر زمین عطای تو تشریف هر بشر
نور محبت تو ثوابی است از بهشت
دود عداوت تو عذابی است از سقر
از بهر خدمت تو سزد گر خدای عرش
ارواح رفته باز رساند سوی صور
گر بر صفر همیشه محرم مقدم است
تو چون محرمی و همه مهتران صفر
از آتش جگر لب بدخواه توست خشک
وز آب دیدگان رخ اعدای توست تر
بر هر زمین که باد خلاف تو بگذرد
هم آب دیده باشد و هم آتش جگر
از فکرت تو عزم معادی شود هبا
وز قدرت تو حزم مخالف شود هدر
گویی  که فکرت تو دلیل است بر قضا
گویی  که قدرت تو وکیل است از قدر
تا چون خضر به شهر سکندر نشسته ای
آن شهر همچو جنت ماواست از خضر
اسکندر آن زمان  که هری را نهاد پی
گر داشتی ز دولت و اقبال تو خبر
دروی بجای خاک سرشتی همی عبیر
دروی به جای سنگ فشاندی همه گهر
تا درخور قبول تو شد نظم و نثر من
نظمم همه نکت شد و نثرم همه غرر
از منت تو پشت و دلم هست با رکش
وز نعمت تو جان و تنم هست بارور
پست است خاطر من و اقبال تو بلند
زیرست خدمت من و انعام تو زبر
آن روز کی بود که من آیم چو بندگان
بر فرش مجلس تو و بر آستان و در
دیده نهم ز مهر چو رهبان بر صلیب
بوسه دهم ز فخر چو حجاج بر حجر
تا رامش و طرب ز سلامت دهد نشان
تا نصرت و ظفر ز سعادت بود اثر
در مجلس تو باد همه رامش و طرب
بر درگه تو باد همه نصرت و ظفر
فالت همه مبارک وکارت همه به کام
روزت همه خجسته و عیدت خجسته تر
همیشه پرشکن است آن دو زلف حلقه  پذیر
شکن شکن چو زره حلقه حلقه چون زنجیر
رسد ز حلقه بدو هر زمان هزار نفر
وز آن نفر چو دل من هزار تن به نفیر
ز تیرگیش همی روشنی دهد بیرون
بود هر آینه از شب دمیدن شبگیر
چنانکه شیر بود پرورنده اطفال
شکنج و حلقه او هست پرورنده سیر
ز مشک بر مه روشن همی کشد پرگار
ز قیر بر گل و سوسن همی کند تصویر
به مشک ماند اگر گل نگار باشد مشک
به قیر ماند اگر مه پرست باشد قیر
عبیر و غالیه گر رنگ و بوی آن دارند
به عشق در ا نظرا من زغالیه است و عبیر
به فعل و شکل به  دام و کمند ماند راست
کمند جادو بندست و دام عاشق  گیر
دلی  که بسته و غمگین شده است در گرهش
گشاده گردد و خیره شود به مدح امیر
جمال آل حسن فخر گوهر اسحاق
که هست بر فلک دولت آفتاب منبر
بزرگوار جهان مخلص  خلیفه حق
بشیر هر بشر و فخر دودمان وزیر
مظفر آن که کفش رایت کفایت را
همی درست کند پیش کافیان تفسیر
هر آن چه هست مقدر ز حسن مخلوقات
یقین بدان که همه دون اوست جز تقدیر
دل منور او هست عقل را عنصر
ید موید او هست جود را اکسیر
امکبر اندا بر نام او تخلص و مدح
که مدح همچو نمازست و نام او تکبیر
به  آفرین خدای آن  که بود در شب و روز
محرری که کند آفرین او تحریر
کسی  که بر تن و بر جان او سگالد غدر
ز غد ر دهر شود چشمهای او چو غدیر
اگر چه قدرت حق بیشتر ز قدرت جم
به وقت قدرت تدبیر هست آصف پیر
اگرچه در همه چیزی موثرست فلک
بلند همت او در فلک  کند تاثیر
ز بهر مصلحت ملک باشدش فکرت
ز بهر منفعت خلق باشدش تدبیر
همه لطافت نور از اثیر بگریزد
اگر رسد اثر خشم او به چرخ اثیر
به روز بزم قدم درکف موافق او
شعاع نور دهد همچو آفتاب منیر
به روز رزم زره بر تن مخالف او
ز هم  گسسته شود همچو تارهای حریر
ایا همیشه دل پاک تو به فخر مشار
ویا همیشه  کف راد تو به خیر مشیر
ز کارهای پسندیده کار توست سرور
ز جایهای گرانمایه جای توست سریر
فقیر بود جهان بی تو ازکفایت و فخر
تو آمدی و غنی شد به تو جهان فقیر
زمانه شیفته دل بود و تیره چشم کنون
به تن  گرفت قرار و به  چشم گشت قریر
ز دست و طبع تو گیتی همه شکفته شود
به طبع باد صبایی به دست ابر مطیر
نظیر گفت نیارم تو را به هیچ صفت
از آن قبل که خدایت نیافرید نظیر
دل و ضمیر تو ماند همی به لولو تر
میان لولو لالا توراست بحر غزیر
زریر و خون به رخ و چشم دشمن تو درست
مگر زمانه بر او وقف کرد خون و زریر
زحل به تیر نحوست مخالفان تو را
همی خلد جگر آری خلنده باشد تیر
ز رنج و سختی چون زیر و زار ناله شدست
تن عدوت  بلی زار ناله باشد و زیر
قضای خالق عرش است وعده تو مگر
که هر دو را نبود نیم دم زدن تاخیر
مگر مدیح تو شد چشم عقل را قوت
که چشم عقل بود بی مدایح تو ضریر
مگر لقای تو اصل بصیرت است و بصر
که چشمهای سر و تن بدو شدست بصیر
به نامه ای چو نویسد دبیر نام تو را
دهان دهر دهد بوسه بر دهان دبیر
اگر خیال تو بیند بداختر اندر خواب
معبرش همه نیک اختری کند تعبیر
وگر دهی تو اسیر زمانه را قوت
شود زمانه به دست اسیر خویش اسیر
چو حال بندگی من تو را خداوندا
مقررست مرا نیست طاقت تقریر
جوان و پیر سزد آفرین گر تو چو من
به سال و ماه جوان و به فضل و دانش پیر
مهذب است به تو حکمتم زهی تهذیب
موقرست به تو نعمتم زهی توقیر
به جای هر نفسی  گر ستایشی کنمت
به جان تو که شناسم ز خویشتن تقصیر
وگر کنم به همه عمر شکر نعمت تو
به نعمت تو که از خویشتن خورم تشویر
همیشه تا که به خیر و به شر میان بشر
همی رسول و بشیر آید از صغیر و کبیر
زمانه باد به شر مخالف تو رسول
ستاره باد به خیر موافق تو بشیر
تو خوش نشسته و پیش تو ایستاده به پای
بتان نوش لب دوست جوی دشمن  گیر
بلند قامت ایشان چو سرو در کشمر
بدیع صورت ایشان جو نقش در کشمیر
تو جفت طاعت و گردون تو را همیشه مطیع
تو یار نصرت و یزدان تورا همیسه نصیر
تا ز یاقوت و زبرجد گیتی است و سیم و زر
باغ  گویی زرگرست و کوه گویی سیمگر
کوه گویی سر همی پنهان  کند در زیر سیم
باغ  گویی تن همی پنهان  کند در زیر زر
باغ را چون بنگری  گویی که زرین است تن
کوه را چون بنگری  گویی  که سیمین است سر
از بخار آب ابر تیره بینی بر هوا
وز سرشک ابر آب بسته بینی بر شمر
ابر گویی بر هوا گشته است چون مشکین زره
آب گویی در شمر کشته است چون سیمین سپر
تا که ابر بوستان گردد همی بی رنگ و بار
هر شجر گردد همی در گلستان بی برگ و بر
دل چه تابم  گر همی فاسد شود رنگ چمن
غم چه دارم  گر همی  کاسد شود بوی شجر
کز سمن خوشرنگ تر رخسار آن زیبا صنم
وز شجر خوشبوی تر زلفین آن شیرین پسر
دلبری  کز آب رویش آب دارم در دو چشم
لعبتی  کز تاب رویش تاب دارم در جگر
گه  کمان مالد ز خشم من به کافوری قلم
گه شکر بارد ز مهر من به مروارید تر
از کمان مالیدنش من چون به تاب اندر کمان
وز شکر باریدنش من چون به آب اندر شکر
تا ندیدم زلف او را من ندانستم که هست
بار تبت حلقه حلقه بر جهاز شوشتر
چون بپیچد صد هزاران عقل باشد مه پرست
چون بتابد صدهزاران حلقه باشد گل سپر
ماه پیش او کمر بندد به خدمت همچنانک
بیش تخت نصرت الدین مشتری بندد کمر
آفتاب روزگار و فخر ملک شهریار
میرابوالفتح مظفر آیت فتح و ظفر
آن خداوندی که از بختش همی نازد قضا
وآن هنرمندی که از قد رش همی نازد قدر
آسمان پست است پنداری و بخت او بلند
مشتری زیرست پنداری و قدر او زبر
وقت مجلس نام او از شعر بد رخشد چنانک 
زهره زهرا درخشد زآسمان وقت سحر
اندر آن وقتی که ایزد بوالبشر را آفرید
نامد اندر آفرینش زآن مبارک تر بشر
نصرت الدین  است و فخرالملک اندر اصل  خویش
هم نظام الملک دارد هم قوام الدین پدر
گر به ذکر اندر پدر را از پسر باشد بقا
از پدر باقی بماند کش چو تو باشد پسر
نقطه ی پرگار جودست از کریمی و سخا
نکته الفاظ عقل است از بزرگی و هنر
روز را ماند کزو هر حضرتی دارد نشان
چرخ را ماند کزو هر بقعتی دارد اثر
طبع او بحرست بحری جاودان با فوج موج
دست او ابرست ابری جاودان زرین مطر
گر به هامون بر خیال حلم او یابد گذار
ور به  گردون بر نسیم جود او یابد گذر
شکر او گویند بر هامون عناصر یک بهک
مهر او جویند برگردون کواکب سر به سر
ای یقین در قدرت گردون به نزد تو گمان
وی عیان در رفعت  کیوان به نزد تو خبر
علم و دینی وز تو هرکس عالم  است و دین  شناس
عقل و جانی وز تو هرکس عاقل است و جانور
سقف ایوان را عمادی برج فرمان را نجوم
د رج د انش را نگاری درج بخشش را گهر
باغ حشمت را نهالی  گنج دانش را کلید
جسم دولت را حیاتی چشم ملت را بصر
من رهی در دانش و اقبال گشتم بی نظیر
تا به چشم همت و احسان به من  کردی نظر
شعر من  گشته است در بحر سخن همچون صدف
نکته و معنی درفشان از صدف همچون گهر
گرچه در تقصیر کردن عذرها دارم بسی
بهتر از تخفیف نشناسم همی عذر دگر
آمدستم تا به حکم بندگی و دوستی
گیرم از روی تو فال وگیرم از رای تو فر
دیده بر پایت نهم چونانکه ترسا بر صلیب
بوسه بر دستت دهم چونانکه حاجی بر حجر
اندرین معنی مرا با تو زبان و دل یکی است
جون زبان و دل یکی دارم سخن شد مختصر
تاکه اندر خیر و نعمت جانور را هست نفع
تا که اندر شر و محنت آدمی را هست ضر
نیکخواهت باد در نعمت همیشه جفت خیر
بدسگالت باد در محنت همیشه جفت شر
تا همی هر جانور روی زمین را  بسپرد
زیر بای دولت اندر گردن گردون سپر
مهرگان بگذار و بگذر تا ببینی در جهان
صد هزاران مهرگان و نوبهار نامور
حال وکام و سادی و نوس از تو دارد هرکسی
ما ل بخش و شاد زی و نام  جوی و نوش خور
چو آفتاب و مه است آن نگار سیمین بر
گر آفتاب  گل و ماه سنبل آرد بر
نهفته درگل و سنبل شکفته عارض او
مه است در زره و آفتاب در چنبر
شکوفه را شکن زلف او شدست حجاب
ستاره را گره زلف او شدست سپر
به زیر هر گرهی توده  توده از سنبل
به زیر هر شکنی حلقه  حلقه از عنبر
شنیده ام به حکایت که مرد مشک فروش
نهان کند جگر سوخته به مشک اندر
به زلف مشک فروش است دلبرم لیکن
ز من به جای جگر خواسته است خون جگر
از آن قبل همه جایی گهر عزیز بود
که پاکی از لب و دندان او گرفت  گهر
وزان سبب همه کس روی در حجر مالند
که سختی از لب سنگین او ربود حجر
من آتشین دلم ای ماهروی مشکین موی
تو شکرین لبی ای سر و قد سیمین بر
مرا همی نفس سرد خیزد از آتش
تو را همی سخن تلخ زاید از شکر
مرا نگویی تا چون همی پدید آیند
چهار چیز مخالف به طبع یکدیگر
دو چیز بس بود از رسمها مرا و تو را
مرا ز عشق نشان و تو را ز حسن خبر
دو فخر بس بود ازکارها مرا و تورا
تو را ز خوبی خویش و مرا ز فخر بشر
معین ملک شهنشاه مجد دولت او
ابوا لمحاسن  خورشیدفعل زهره نظر
سپهر قدرت و بهرام  تیغ و تیر قلم
زحل ستاره و مه رای و مشتری اختر
بزرگواری کاندر کفش قلم گویی
قضا مصور گشته است در میان قدر
اگر به چشم خرد بنگرد به عالم جان
خدای باز دهد جان رفته را به صور
درخت طوبی دنیا به آرزو جوید
که تا ز بهر دعاگوی او شود منبر
اگر کسی بنویسد برای او جزوی
ستارگا نش قلم باید و فلک دفتر
به دستش اندر تیغ و به خشمش اندر عفو
نگاه کردم و دیدم به چشم عقل و فکر
یکی چنانکه اجل در امل بود مدغم
یکی چنانکه امل در اجل بود مضمر
ایا بزرگ جوادی  که خلق عالم را
ز جاه توست پناه و ز فر توست مفر
توانگرست و مظفرکسی که مهر تو جست
که مهر تو ست طلسم توانگری و ظفر
مگر زمین فلک است و تویی برو خورشید
مگر جهان عرض است و تویی بر آن جوهر
مگر که پیرهن یوسف است همت تو
کز او زمانه چو یعقوب یافته است بصر
چو از مخالف تو کودکی بپیوندد
اگر نه دختر باشد تبه کند مادر
مخالف تو ز شوم اختری همی گوید
چرا نه مادر من بود مادر دختر
تویی  که هست فلک پست و همت تو بلند
تویی  که هست زحل  زیر و دولت تو زبر
تویی  که با تو ثریا است در قیاس ثری
تویی  که پیش تو دریا است در شمار شمر
ز بهر پیکر توست آفتاب آینه گون
ز بهر مرکب تو نعل پیکر است قمر
ز آب دست تو مانند کوثرست لگن
اگر ز رحمت صرف است آب درکوثر
روا بود که تو پیغمبری شوی مرسل
اگر سعادت پیغمبران بود به هنر
ز روی عقل و تفکر بسی تفاوت نیست
ز معجزات تو تا معجزات پیغمبر
اگر ز جود تو یابند کوه و دشت نسیم
وگر ز دست تو یابند خاک و سنگ مطر
به جای لاله زبرجد برآید از سرکوه
به جای برگ زمرد برون دمد ز شجر
مرا همی عجب آید ز کلک  فرخ تو
که تیر غالیه بارست و مار غالیه گر
پرند چهره و سیمین حصار و مشکین فرق
شهاب  رنگ و سنان  شکل و خیزران  پیکر
روان ندارد و او را تحرک است و سکون
زبان ندارد و او را حکایت است و سمر
به سان مرغی زرین و پر او سیمین
ز سر خویش به تارک همی نگارد پر
چو شد شناخته سرش رسد به هر منزل
چو شد نگاشته پرش رسد به هرکشور
اگر ندارد عقل و سخن نداند گفت
به نزد اهل خرد چون بود سخن گستر
اگر ز فکرت و راز ضمیر آگه نیست
ضمیر و فکرت تو چون کند همی از بر
همیشه بسته میان است و آسمان  گویی
ز بهر خدمت تو بست بر میاتش کمر
خدایگانا هستم رهی و بنده تو
که بنده دار خداوندی و رهی پرور
چگونه بودم دور از تو اندرین مدت
چگونه بود مرا بی تو امتحان سفر
دراز و تیره رهی بود بی تو در پیشم
درشت و ناخوش و آشوبناک و پهناور
یکی بیابان دیدم ز آدمی خالی
به هول همچو قیامت به سهم همچو سقر
فراز او همه گرد و نشیب او همه دود
نبات او چو شرنگ و نسیم او چو شرر
چو قوم عاد نکرده گناه بود مرا
سموم و صاعقه چون قوم عاد و چون صرصر
ز بیم دیو چنان بودم اندر آن ماوی
که عاصیان ز نهیب گناه در محشر
همی  گذشت به من بر خیال صورت دیو
بر آن صفت که به معروف بگذرد منکر
به جای هر نفس سرد کاین دلم بزدی
زمانه در دل مسکین من زدی آذر
چنان شرار زدی در دل من آتش غم
که تل ریگ شدی توده های خاکستر
شب دراز من اندیشناک در غم آنک
مگر خدای شبم را نیافریده سحر
دو دست جوزا سست و دو پای پروین لنگ
دو چشم کیوان کور و دو گوش گردون کر
ستارگان درخشان بر آسمان گفتی
که در زبرجد و مینا مرصع است درر
بنات نعش و ثریا چنان نمود مرا
که شاخ نسترن اندر میان سیسنبر
گمان من همه آن بود و فکر من همه آنک 
نهم بزودی بر جایگاه پای تو سر
در سرای تو پیوسته سجده گاه من است
گه سجود نهم سر بر آستانه در
به سان خضر رسیدم کنون به  آب حیات
اگرچه رنج کشیدم به سان اسکندر
تو آفتابی و نیلوفرست خاطر من
به آفتاب برآید زآب نیلوفر
شناسی از دل من کآفرین و خدمت تو
چو جان عزیز شناسم چو دیده اندر خور
برون نیاید جز مدحت تو از رگ من
اگر کسی به رگ من فرو برد نشتر
به شعر نیک همی شکر نعمت تو کنم
اگرچه نعمت باقی است شکر باقی تر
همیشه تا که نفیر و نفر بود به جهان
گهی ز نعمت خیر و گهی زمحنت شر
به حاسد تو ز محنت رسیده باد نفیر
به مادح تو ز نعمت رسیده باد نفر
کجا بود قدم تو سپهر باد بساط
کجا بود علم تو سپهر باد حشر
جهان متابع رای تو و زمانه مطیع
قضا غلام و قدر بنده و فلک چاکر
کردگار دادگر هر ماه بر فتحی دگر
بیعت و پیمان کند با شهریار دادگر
تا به دولت بشکند شاهنشه لشکر شکن
پشت بدخواه دگر یا گردن خصمی دگر
تا بود در مغرب از فتح شهنشاهی نشان
تا بود در مشرق از فر ملکشاهی اثر
تا ز چشم شاه  گردد چشم هر بدخواه کور
تا ز کوس شاه  گردد گوش هر گمراه کر
هر زمان عادل ترست این خسرو بیروز بخت
لاجرم هر روز باشد بخت او پیروزتر
آنچه یزدان کرد با سلطان که را بود از ملوک 
وانچه سلطان یافت از یزدان که را بود از بشر
هرکجا ساید رکاب و هرکجا راند سپاه
نصرت او را همره است و دولت او را راهبر
گر سلیمان نبی  را معجز آمد مرغ  و باد
یافت از پیغمبری آن دولت و آیین و فر
نیست پیغمبر ملک سلطان ولیکن روز رزم
معجز او مرغ بی جان است و باد جانور
خون صد دشمن بریزد مرغ او در یک زمان
راه ده منزل بپرد مرغ او در یک نظر
بود و هست آن مرغ را بر جان بدخواهان  گذار
بود و هست آن باد را بر فرق  گمراهان  گذر
آنچه او امسال کرد از پادشاهان کس نکرد
نامه شاهان بخوان و فتح شاهان بر شمر
تا از ایشان یک ملک پیمود در پنجاه روز
مشرق و مغرب به  زیر رایت فتح و ظفر
تا از ایشان هیچکس را از عرب یک نامدار
پیش تخت آمد به خدمت برمیان بسته کمر
تا ازیشان هیج شاه آمد ز موصل سوی بلخ
با سپاهی بی عدد در روزگاری مختصر
گفت فردوسی به شهنامه درون چونانکه خواست
قصه های پرعجایب فتحهای پر عبر
وصف کردست او که رستم کشت در مازندران
گنده پیر جادو و دیو سفید و شیر نر
گفت چون رستم بجست از ضربت اسفندیار
بازگشت از جنگ و حاضر شد به نزد زال زر
زال کرد افسون و سیمرغ آمد از افسون او
روستم به شد چو سیمرغ اندرو مالید پر
من عجب دارم ز فردوسی که تا چندان دروغ
ازکجا آورد و بیهوده چرا گفت آن سمر
در قیامت روستم  گوید که من خصم توام
تا چرا بر من دروغ  محض بستی  سر بسر
گرچه او از روستم گفته است بسیاری دروغ
گفته ما راست است از پادشاه نامور
ما همی از زنده  گوییم او همی از مرده  گفت
آن ما یکسر عیان است آن او یکسر خبر
زنده بادا شاه شاهان و خداوند جهان
تا بگردد آسمان و تا بتابد ماه و خور
کز فتوحش دفتر من چون فلک شد پر نجوم
وز مدیحش خاطر من چون صدف شد پرگهر
ای خداوندی که چون عزم سفر کردی درست
فتح و نصرت  را بود تاریخ از آن میمون سفر
بر زمین از مرکب تو پست  گردد کوهسار
بر سپهر از مرکب تو بازپس ماند قمر
تو شه روی زمینی وز هوا واجب ترست
حکم تو در شرق و غرب و امر تو در بحر و بر
روز و شب تدبیر ساز توست سعد مشتری
دشمنت را نحس  کیوان بس بود تدبیرگر
گرچه شیر مرغزاری بود خصمت پیش ازین
پس چرا امروز ترسان است چون بز در کمر
بر سر سنگی  کشیده رخت و ماوی ساخته
وز سر شمشیر تو تن برحذر جان پرخطر
با قضای بد همی  ماند سر شمشیر تو
چون قضای بد بیاید سود کی دارد حذر
گور گشت آن حصن و بدبختان شدند آن عاصیان
رزمگاه تو قیامت گشت و خشم تو سقر
چون برون آرند بدبختان عاصی را ز گور
در قیامت بر جگرشان از سقر بارد شرر
از هنرهای تو خواهد بود قصد بدسگال
وز تو خواهد بود قصد بدسگال بی هنر
همچو ضحاک از فریدون همچو فرعون از کلیم
همچو بوجهل از پیمبر همچو شیطان از عمر
گر به سان قلعه خیبر ولج هست استوار
وندر او چون قوم خیبر دشمنان کرده حشر
تیغ تو چون ذوالفقار است و تو همچون حیدری
پیش حیدر قلعه خیبر کجا دارد خطر
قوم لوط آنگه  که محکم بود شارستان لوط
سرکشی کردند وز طاعت برون کردند سر
حکم  کرد ایزد تعالی تا ز پر جبرییل
گشت شارستان خراب و عمرشان آمد به سر
گر چو قوم لوط خصم تو ز طاعت شد برون
همچو ایشان نیز محنت خورد خواهد بر جگر
ور ولج آباد محکم شد چو شارستان لوط
پر عزراییل خواهد کردنش زیر و زبر
ای شهنشاهی که اندر قهر بدخواهان خویش
هست تقدیرت برابر با قضا و با قدر
ای جهانداری که هستی جان دولت را حیات
وی شهنشاهی  که هستی چشم شاهی را بصر
خاک و باد و آتش و آب است طبع روزگار
بشنو آن تفصیل و در تفصیل این معنی نگر
خاک بر دشمن فشان و خرمنش بر باد ده
آتش نصرت فروز و آب بدخواهان ببر
گه به شمشیر کبودت خاک هامون نعل  گیر
گه به نعل مرکبانت تارک  گردون سپر
مال و کام و شادی و نوش از تو دارد هر کسی
مال بخش و کام  ران و شاد باش و نوش خور
به فرخی و خوشی بر خدایگان بشر
خجسته باد چنین عید و صدهزار دگر
جلال دولت و دولت بدو فزوده شرف
جمال ملت و ملت بدو نموده هنر
شهی  که بر همه روی زمین همی تابد
ز ماه رایت او آفتاب فتح و ظفر
نبود تا که جهان است و هم نخواهد بود
خدایگانی بر خلق از او مبارکتر
همی دهد قلم و تیغ او به بزم و به رزم
نشان نعمت فردوس و هیبت محشر
به رزمگاه چو مریخ وار گیرد زور
به بزمگاه چو خورشیدوار گیرد فر
زمین معصفر گردد ز بسکه راند خون
هوا مزعفر گردد ز بسکه بخشد زر
حسام شاه چو نیلوفر است و چهره خصم
چو شنبلید شدست از نهیب نیلوفر
سرش ز چنبر فرمان شاه بیرون است
قدش ز هیبت شاهی است چفته چون چنبر
اگر تنش به مثل سربه سر همه جگر است
سرشک وار ببارد ز دیده خون جگر
وگر همی نشناسد که وهم شاه جهان
موثرست در آفاق چون قضا و قدر
همی به  کوه و کمر نازد و نه آگاه است
که وهم شاه فرود آردش ز کوه و کمر
خدایگانا آ ن کس که نعمتش دادی
به شرط خدمت یک  چند بسته بود کمر
چو شد مخالف و بر نعمت تو شکر نکرد
به نعمت تو که بدبخت  گشت و شوم  اختر
شکسته کرد و پراکنده یک سیاست تو
سپاه او را چون قوم عاد را صرصر
ز فعل خویش بنازد همی و در مثل است
کسی  که بد کند از بد هم او برد کیفر
مباد آن که خلاف تو دارد اندر دل
که سوخته کندش خشم تو دل اندر بر
مخالفانی کاندر حصار خصم تواند
خلاف و کین توزیشان ببرد سمع و بصر
ز ترس خشم تو گشته است چشم ایشان  کور
ز بیم کوس تو گشته است  گوش ایشان کر
بر آن حصار که ایشان مقام ساخته اند
ز آب و خاک ندارند هیچگونه خبر
مگرکه صاعقه بارید چرخ بر سرشان
که آب ایشان خون  گشت و خاک خاکستر
شدست خنجر برنده عقلشان در دل
شدست آتش سوزنده مغزشان در سر
چو حال ایشان در زیستن بر این جمله است
چنان شناس  که  گشت آن حصار زیر و زبر
شهنشها ملکا همچو آفتاب فلک
به شرق و غرب تو را هست سال و ماه سفر
جهان شدست منور ز فر طلعت تو
ز آفتاب منور شود جهان یکسر
به وقت راه سپردن همی وفا نکند
به سیر مرکب تو بر سپهر سیر قمر
حکایت و سمر امروز جمله باطل  گشت
که رسمهای تو بیش از حکایت است و سمر
اگر قیاس کنم من ز دجله تا جیحون
ز لشکر تو همی  نگسلد نفر ز نفر
خدایگان چو تو باید همی  که روز نبرد
ز دجله تا لب جیحون  کشد صف لشکر
همیشه تا که همی بشکفد ز باد صبا
به باغ در سمن تازه و  بنفشه تر
یکی چو عارض خوبان سپید و روشن و پاک
یکی چو زلف بتان برشکسته یک به دگر
شکفته باد ز عدل تو باغ شاهی و ملک
چو بوستان ز نسیم بهار و قطر مطر
تو را زمانه غلام و ملوک خدمتکار
تو را ستاره مطیع و سپهر فرمانبر
خجسته عید تو و پیش تو عدو قربان
شب تو از شب و روزت ز روز خرم تر
زلف سیه تو ای بت دلبر
هرگاه بود به صورتی دیگر
گه چون زر هست و گاه چون چوگان
گه چون سپر است و گاه چون چنبر
گاه از گل و ارغوان کند بالین
گاه از مه و مشتری  کند بستر
گه تابد و گه شود خم اندر خم
گه پیچد و گه زند سر اندر سر
گه حلقه  کند به  گل بر از سنبل
گه توده نهد به مه بر از عنبر
هر کس  که به او نگه  کند بیند
شب در بر آفتاب بازیگر
زلفین تو را همی ستایم من
از بهر تو ای شکر لب دلبر
آن لب  که به لون و رنگ او هرگز
نشنید و ندید هیچکس گوهر
لاله است و نهفته اندرو لولو
لعل است و سرشته اندر او شکر
هر گه نگرم عقیق را ماند
پروین به عقیق بر شده مضمر
هر بوسه کز او به قهر بستانم
چون آب حیات هست جان پرور
خواهم که ز جان و دل کنم معنی
در وصف تو ای بت پری پیکر
هر چند که هست وصف تو واجب
از وصف تو مدح شاه واجب تر
شاه همه خسروان معزالدین
سلطان بلندبخت نیک اختر
شاهی که ز دین و اعتقاد او
خشنود شدست جان پیغمبر
اندر عرب و عجم ز نام او
بفزود جمال خطبه و منبر
مدحش همه خلق را چو بسم الله
آغاز سخن شد و سر دفتر
جسم عدوش چو آبگیر آمد
شمشیر کبود او چو نیلوفر
ای شاه جهان تویی در این  گیتی
شایسته تاج و خاتم و افسر
در مدت شصت روز با نصرت
با شصت هزار موکب و لشکر
از مغرب تاختی سوی مشرق
وز باختر آمدی سوی خاور
چون یاجوجند لشکر خصمت
تیغ تو به سان سد اسکندر
تو حیدری و سپاه بدخواهت
مخذ ول شده چو لشکر خیبر
ویران شود از تو قلعه دشمن
چونانکه حصار خیبر از حیدر
گرچه عدوی تو هست در قلعه
آخر برد از خلاف تو کیفر
گرچه رسن ای ملک دراز آید
آخر سر او رسد سوی چنبر
تا خورشیدست داور گردون
جاوید تو باش بر زمین داور
تو شاه ملوک و خسرو عالم
پیش تو ملوک بنده و چاکر
بخت تو بلند و رای تو عالی
روز تو ز روز بهتر و خوشتر
فرخنده باد و میمون این مجلس منور
بر شهریار گیتی شاهنشه مظفر
شاهی کجا رسیدست از همت بلندش
تختش به هفت گردون عدلش به هفت کشور
اسلاف را به عدلش جاه است تا به آدم
اعقاب را به جاهش فخرست تا به محشر
ابرست دست رادش بحرست طبع پاکش
زان ابر قطره بدره زان بحر موج  گوهر
در خسروی و شاهی مانند او که باشد
هر خانه نیست  کعبه هر چشمه نیست  کوثر
از دو برون نبینم شاهان و خسروان را
یا سر به نام او بر یا نامهاش بر سر
شاه است و ملک و لشکر هر سه به هم موافق
مقهور شد مخالف زین شاه و ملک و لشکر
میران نامدارند این بندگان سلطان
هریک چو حاتم طی هریک چو رستم زر
یک بنده گاه بخشش با همت فریدون
یک بنده گاه کوشش با نصرت سکندر
وان میزبان زیبا در پیش تخت خسرو
بسته میان به خدمت چون بندگان  دیگر
امروز بر شهنشه رحمت همی فشاند
هم از بهشت رضوان هم از سپهر اختر
شاید که میر قیصر سر بر فلک فرازد
زیرا که هست سنجر مهمان میر قیصر
زین شاه بنده  پرور شادی است بندگان  را
تا جاودان بماناد این شاه بنده پرور
گردون به جهد و طاعت پیمانش را متابع
گیتی به طوع و رغبت فرمانش را مسخر
تختش قرین شاهی بختش ندیم شادی
سالش ز سال بهتر روزش ز روز خوشتر
خدای هر چه دهد بنده را ز فتح و ظفر
به دین پاک دهد یا به عقل یا به هنر
چو دین و عقل و هنر داد شاه عالم را
به عالم اندر از او تازه کرد فتح و ظفر
ببین که از ظفر و فتح او به شرق و به غرب
هزار گونه دلیل است و صد هزار اثر
به روم و مغرب پیرار تیغ او آن کرد
که گر کنم صفتش کس نداردم باور
چو بازگشت به فارغ دلی ز مغرب و روز
به سوی مشرق و چین عزم کرد سال دگر
مرادش آنکه بیابد به قهر خانه خان
چنانکه قصر به شمشیر بستد از قیصر
به فال فرخ لشکرکشید تا لب آب
سعادتش شده همراه و دولتش رهبر
به فتح روی به توران زمین نهاد و نشست
چو آتش از بر آب و بر آب کرد گذر
چو ز آب جیحون بگذشت روزگار نبرد
کشید تا به سمرقند رایت و لشکر
گشاده کرد سمرقند را به  روز نخست
به چشم عدل سوی خاص و عام  کرد نظر
کجا خطیب سمرقند خطبه کرد برو
سعادت آمد و بوسید پایه منبر
چو دید خصم که دادند شهر و آمد شاه
گرفت راه حصار و ز شاه کرد حذر
حصار و خانه همه پرسپاه و نعمت کرد
تهی نکرد همی سر ز کبر و دل ز بطر
ز بهر او سپهی بر حصار جمع شدند
همه سپهر تن و کوه  صبر و خاره  جگر
همه کمانکش و رزم آزمای و تیرانداز
همه مبارز و جوشن  گذار و آتش در
همه ز طبع برآمیخته عداوت و شور
همه ز مغز برانگیخته خصومت و شر
همه فکنده تن اندر مغاکهای هلاک
همه نهاده دل اندر نشانه های خطر
اگرچه پیش سپاه شه این چنین سپهی
نداشتند همی ذره ای محل و خطر
خدایگان جهان حزم کرد هم  بر عزم
که حزم باید ناچار عزم را هم بر
سپاه خویش پراکنده کردگرد حصار
روانه گشت ز هر سو مبارزی دیگر
همه زمین معسکر شد آهنین گفتی
زدرع و جوشن و تیغ و سنان و تیر و تبر
زمین توگفتی زآهن همی برآرد بال
هوا توگفتی زآتش همی برآرد پر
زگرد گردان گردون شده به لون زمین
زنعل اسبان هامون شده به شکل قمر
زتیغ گشته هوا همچو میغ آتشبار
ز نیزه  گشته زمین همچو ماغ آهن بر
غبار تیره چو ابر و خدنگ چون باران
سنان نیزه چو برق و تبیره چون تندر
زخون لشکرخان گشته تیغ شاه کبود
چو بردمیده شقایق ز برگ نیلوفر
به نیزه کرده سران چشم خاکساران کور
به نعره کرده یلان گوش بدسگالان کر
ز تیر و تیغ یکی  کرده ساقی و معشوق
ز خون و خود یکی کرده باده و ساغر
یکی به ساعد سیمین درون فکنده کمان
یکی به سنبل مشکین درون  کشیده سپر
یکی شکوفه و سوسن  گرفته در جوشن
یکی  بنفشه و نرگس نهفته در مغفر
بر ین صفت سپهی خصم بند و قلعه گشای
مبارزافکن و دشمن ربای و شیر شکر
فروگرفته حصاری که گر کنم صفتش
در آن صفت سخنم بگذرد ز وهم و فکر
بنش رسیده به ماهی سرش رسیده به ماه
فتاده مردم از او در ضلالت از بن و سر
قیاس خندق و پستی اش درگذشته ز حد
شمار برج و بلندی اش بر گذشته زمر
بر آن مثال که دارد فلک دوازده برج
نهاده بود مهندس در او دوازده در
ز گاه دولت افراسیاب تا امروز
بر آن حصار نشد چیره هیچکس به هنر
به  یک دو روز که فرمود و جنگ کرد آهنگ
شد او مظفر و پیروزبخت و نیک اختر
چنانش کرد که بیننده گوید ای عجبی
مگر به زلزله گشت آن حصار زیر و زبر
گشاده گشت حصار و شکسته  گشت سپاه
نفیر خاست از آن بیکرانه خیل و نفر
حصار و خانه چو از خانیان تهی کردند
شدند شیفته سر خانیان و خان یکسر
هم از حصار کشیدندشان به حضرت شاه
چنانکه اهل  گنه را کشند در محشر
سرشک ایشان سرخ و رخان ایشان زرد
دهان ایشان خشک و دو چشم ایشان تر
همانکه بود همه شب  بر آن حصا ر امیر
اسیر گشت به فرمان شاه وقت سحر
همه ز کرده پشیمان شدند و در مثل است
کسی  که بد کند از بد همو برد کیفر
چنان سپاه که داند شکست جز شاهی
که شد درست به او رسم و دین پیغمبر
چنین حصار که داند گشاد جز ملکی
که پیش خدمت او روزگار بست کمر
پد رش فتح سمرقند خواست از ایزد
پسر بیافت از ایزد هر آنچه خواست پدر
یقین  شناس که در روضه بهشت امروز
همی بنازد جان پدر ز فتح پسر
خدایگانا شاها مظفرا ملکا
ز باختر خبر فتح توست تا خاور
سعادتی است تمام و بشارتی است بزرگ
ز نامه و ظفر و فتح تو به هر کشور
ملوک فر و بزرگی  گرفته اند به ملک
گرفت ملک به فرمان تو بزرگی و فر
مسخرند حسام تو را زمان و زمین
متابع اند مراد تو را قضا و قدر
همی  کنند جهان و جهانیان به  تو فخر
که افتخار ملوکی و افتخار بشر
زفر دولت و تایید طالعی که تو راست
شود مطیع تو گر زنده گردد اسکندر
شنیده ام من و بسیار کس شنیدستند
هم از سپهرشناس و هم از ستاره شمر
اگر کسی به  فلک بر شود ز روی زمین
ستارگان همه او را شوند فرمان بر
ز بهر خویش چنان طالعی نداند ساخت
که ساخته است ز بهر تو ایزد داور
جهان ز دولت تو پرعجایب و عبرست
که فتح های تو یکسر عجایب است و عبر
اگر گشادن روم و عرب عجایب بود
کنون  گشادن روم و چگل عجایب تر
به صد سفر نه همانا که  کرد هیچ ملک
چنین دو فتح  که  کردی شهاتو در دو سفر
به  شعر فتح تو من بنده را مفاخرت است
که شعر فتح تو شاهان همی  کنند از بر
همی نگارم درج مدیح تو شب و روز
که هست د رج مدیح تو همچو د رج گهر
همیشه تا بود از حکم کردگار جهان
چهار طبع چو فرزند و چرخ چون مادر
ز اسب باد تک و تیغ آبدار تو باد
سر عد وت پر از خاک و دل  پر از آذر
همیشه تاکه دهد دشمنی ز کینه نشان
چنین  کجا که دهد دوستی ز مهر خبر
به کین خویش تن دشمنان همی فرسای
به  مهر خویش دل دوستان همی پرور
جهان تو بخش و ولایت تو دار و ملک تو گیر
هنر تو ورز و بزرگی تو جوی و نوش تو خور
چنانکه خواهی و چندانکه هست کام دلت
همی  گذار جهان را و از جهان بگذر
بر طرف مه از عنبر چنبر کشد آن دلبر
هرگه  که  کشد چنبر بر طرف مه از عنبر
دارد سمن و نسرین در سنبل مشک آگین
دارد گهر و پروین دربسد جان پرور
چون چهره کند پیدا زیبا نبود دیبا
چون لعل  کند گویا شیرین نبود شکر
از شیر و شبه درهم دارد زرهی محکم
گاهی شده خم در خم گاهی زده سردرسر
لغو است بریانی با او صور مانی
مانا ندهد معنی با او صنم آزر
ای آمده از خلخ شیرین لب و خوش  پاسخ
مشکین خط و رنگین رخ سنگین دل و سیمین بر
از بهر ستم جوشن آویختی از سوسن
از بهر بلا سوزن آویختی از عبهر
بر غز و میان بستی دلهای بتان خستی
در بتکده بشکستی بازار بت و بتگر
تا من ز غمت زارم  رخساره چو زر دارم
وز جرخ همی بارم یاقوت روان بر زر
ز آن قامت چون تیرت و آن غمزه دلگیرت
وان حلقه زنجیرت چون حلقه شدم بر در
گر گل به  تو پیوندد اوصاف تو بپسندد
هرچند رخت خندد بربرگ گل احمر
چون نعره زند بلبل در باغ ز عشق  گل
ازدست تو خواهم مل در بلبله و ساغر
یاد تو همی نوشم جور تو همی پوشم
ترسم که چو بخروشم میل توکند داور
آن را که تواش باید گر جور کشد شاید
جور تو کجا باید با عدل ملک سنجر
آن تاج سر ملت والا عضد دولت
منصوب بدو رایت منصور به او لشکر
آن شاه پیمبر دل از جود توانگر دل
در رزم سکندردل در بزم فریدون فر
گنج خرد و دانش اصل طرب و رامش
با کوشش و با بخشش با منظر و با مخبر
هست از همه عالم به هست از همه شاهان مه
او بر همه فرمان ده او را همه فرمانبر
با جام می روشن بخشنده تر از بهمن
با نیزه و با جوشن کوشنده تر از حیدر
چون سخت شود جنگش بر باره شبرنگش
کوپال گران سنگش درهم شکند مغفر
چون گشت به هامون بر قادر به  شبیخون  بر
مریخ به گردون بر بیرون نکشد خنجر
آنجا که ببخشاید از آذ ر آب آید
ور خشم بیفزاید از آب جهد آذر
چون صید کند بازش با چرخ بود رازش
سیمرغ ز پروازش از هم نگشاید پر
طبعش به هوا ماند عزمش به قضا ماند
اسبش به صبا ماند هم ره بر و هم رهبر
آن اسب که در پیشی بر ماه زند بیشی
با باد کند خویشی با وهم رود رهبر
بر چرخ غبار او بر فتح مدار او
تابنده سوار او چونانکه ز گردون خور
ای چون پدر و چون جد از تاجوران مفرد
فر تو برون از حد فتح تو فزون از مر
از قدر چو عیوقی از عدل چو فاروقی
وز گوهر سلجوقی پاکیزه ترین گوهر
نیکی به  تو پیدا شد شادی به تو زیبا شد
شاهی به تو والا شد از آدم تا محشر
از افسر و از خاتم افروخته ای عالم
مهر است در آن مدغم ماه است در این مضمر
ای کرده تو را خالق بر خلق جهان مشفق
ای جان تو در مشرق جاه تو بهر کشور
بی  امر تو در ایران بر ما که دهد فرمان
بی  رای تو در توران بر سر که نهد افسر
هر مرد که بی معنی پیش توکند دعوی
از جهل بود فر بی وز عقل بود لاغر
بخت از تو همی نازد کار تو همی سازد
آن کس که بد آغازد فرجام برد کیفر
آنروز شود صحرا جوشنده تر از دریا
کز خون دل اعدا شمشیر تو گردد تر
آبی است که اندر کف چون صاعقه دارد تف
کوس تو میان صف با صاعقه چون تندر
آن آهن چون لولو دارد نسب از هندو
رسته است بدو آهو از پنجه شیر نر
چون کوس تو در میدان خواهد هنر از گردان
گوش فلک گردان از کوس تو گردد کر
ور تو ز هنرمندی با غز و بپیوندی
دربند تو چون بندی بیچاره شود قیصر
روم از تو زبون گردد بتخانه نگون گردد
آبش همه خون  گردد خاکش همه خاکستر
ای تازه به  تو سنت احسان تو بی منت
ایوان تو چون جنت جام تو در آن  کوثر
در مدح تو چون شاعر بر شعر شود قادر
پر نکته  کند خاطر پر بذ له  کند دفتر
در دهر تویی خسرو بی شک سخنی بشنو
دارد ز تو جانی نو مداح سخن گستر
پیش تو به سر پوید چون جاه و خطر جوید
آراسته تر گوید مدح تو یک از دیگر
چون رست ز مهجوری وز آفت رنجوری
امروز به دستوری جان هدیه کند ایدر
تا هست نشاط می با چنگ و رباب و نی
می  خواه پی اندر پی بر نغمه رامشگر
از عیش و دل افروزی وز دولت و پیروزی
وز شادی و بهروزی تا دهر بود بر خور
فرخ همه ایامت حاصل ز قضا کامت
آراسته از نامت هم خطبه و هم منبر
تدبیر تو فرخنده تایید تو پاینده
آفاق تو را بنده افلاک تو را چاکر
با طاعت تو مقرون بر خدمت تو مفتون
صد میر چو افریدون صد شاه چو اسکندر
نصرت سوی تو یازان دولت بر تو تازان
وز طلعت تو نازان میران بلنداختر
ای شه پیروزبخت ای خسرو پیروزگر
ای همه شاهان به خدمت پیش تو بسته  کمر
تو معز دین و دنیایی و بفزاید همی
از تو عز دین و دنیا کردگار دادگر
شادمانند از تو بر روی زمین ملک و سپاه
شادجان اند از تو در خلد برین جد و پدر
چون تو سلطانی نبود از عهد آدم تاکنون
هم نباشد تا قیامت چون تو سلطانی دگر
تو جمال دوده اسلاف خویشی زانکه هست
گنج و ملک تو ز گنج و ملک ایشان بیشتر
هیچکس را زان جهانداران و سلطانان نبود
این همه رزم و مصاف و این همه فتح و ظفر
ملک هفت اقلیم را زیر نگین آورده ای
هم به اقبال و سعادت هم به مردی و هنر
سکه و خطبه به هر شهری به نام توست و بس
از یمن تا مولتان و از حلب تا کاشغر
گر ز بهر قوت خلق و راحت و نفع جهان
برفلک شمس و قمر باشند دایم در سفر
تو ز بهر نصرت دین و صلاح مملکت
در زمینی در سفر چون بر فلک شمس و قمر
شیعیان چون زور تو بینند خوانندت علی
سنیان چون علم تو بینند خوانندت عمر
نعمت دنیا اگر دارد خطر نزدیک مرد
پیش چشم تو ندارد نعمت دنیا خطر
خسروان از سیم و زر سازند گنج شایگان
تو به یک ساعت ببخشی گنج سیم وگنج زر
هر دیاری  کز تو یابد نامه امن و امان
هر زمینی کز تو یابد سایه عدل و نظر
آبها در رودها و چشمه ها افزون شود
بیش باشد در بهاران بر درختان برگ و بر
باز را بینند با دراج در یک آشیان
شیر را بینند با روباه در یک آبخور
چرغ  گیرد بی بلایی گرگ را در زیر بال
با شه گیرد بی گزندی صعوه  را در زیر پر
بخت میمون تو را گر صورتی آید پدید
سجده آرد پیش آن صورت جهان پرصور
تازه  گردد ملت پیغمبر تازی به  تو
کز پس پیغمبر تازی تویی خیرالبشر
شکر تو شاهان گیتی را رهین خویش کرد
ای رهین شکر تو شاهان گیتی سر بسر
شاکر است از مهر تو محمود شاه نامدار
شاکرست از جود تو بهرامشاه نامور
وآنکه خاقان است در توران و زیر دست توست
روز و شب چون قل هو الله شکر تو دارد زبر
با رضای تو به هرکاری موافق شد قضا
با مراد تو به هر حالی موافق شد قدر
از تو هنگام نصیحت عذر نپذیرفت خصم
تا قضای بد برو خندید هنگام حذر
داد جان و سر به باد از بهر تو فرجام  کار
زانکه در آغازکار از عهد تو برتافت سر
بر رهی رفت او که پیدا نیست آن ره را دلیل
در شبی خفت او که ممکن نیست آن شب را سحر
تیغ تو شیری است سرتاسر تنش دندان تیز
خوابگاهش در نیام و صیدگاهش در جگر
رنگ نیل و گونه زنگار دارد در نیام
گیرد اندر جنگ رنگ زعفران و معصفر
تیر تو ناجانور مرغی است کز پرواز او
جان بلرزد در تن  گردنکشان نامور
هست در آماج پروازش برابر با ضمیر
هست در پرتاب رفتارش برابر با بصر
اسب او کوهی است از پیکر که چون جنبان شود
باد پیش جنبش او کرد نتواند گذر
گاه بشتابد ز پستی سوی بالا چون سحاب
گاه بگراید ز بالا سوی پستی چون مطر
از غبارش تیره گردد دیده پیلان مست
وز صهیلش آب گردد زهره شیران نر
تا تو داری همت جوزا سپر بر پشت او
در مصاف رزم باشد فعل او اعدا سپر
هست سم مرکب و بای رکابت در عجم
همچنان کاندر عرب رکن و مقام است و حجر
چون معطل بر جنان و بر سقر انکار کرد
نگروید از جهل و گمراهی به اخبار و سور
صنع یزدان بزم و رزم تو بدو بنمود وگفت
کان نمودار جنان است این نمودار سقر
خسروا شاها جهاندارا سپهدار تو هست
بوستان دولت و ملک تو را همچون شجر
آن شجر کاو را همه ساله به فر بخت توست
از هنرمندی شکوفه وز خردمندی ثمر
پیش تو در میزبانی صورت رضوان گرفت
تا بهشت عدن را بر بزم تو بگشاد در
از سنان در رزمگاهت زهر بارد بر عدو
وز زبان در بزمگاهت بر ولی بارد شکر
جان فشاند بر تو چون پیش تو برگیرد قدح
جان نهد بر دست چون پیش تو بردارد سپر
تاکه از دور سپهر و رفتن سیارگان
از نبات و از گهر برکشت و کان باشد اثر
باد آثار رسومت  کشت نصرت را نبات
باد اخبار فتوحت کان دولت را گهر
تو چو خورشید و همه خصمانت پیش تو سها
تو چو دریا و همه شاهان به جنب تو شمر
جانگزای دشمنانت جنگیان تیغ زن
جانفزای دوستانت ساقیان سیمبر
فال نیکت همنشین و بخت نیکت  کارساز
روزگارت رهنمای و کردگارت راهبر
آن مشک تابدار چه چیز است بر قمر
وآن در آبدار چه چیز است در شکر
خواهی که هر چهار بدانی نگاه کن
در زلف و عارض و لب و دندان آن پسر
آن ترک حورپیکر و آن حور ماهروی
آن ماه سرو قامت و آن سرو سیمبر
چون ارغوا نش عارض و بر ارغوان شبه
چون پرنیانش سینه و در پرنیان حجر
زلفین برشکسته و رخسار او شکست
بازار مشک تبت و دیبای شوشتر
آن مال بهتر است  که با او بری به  کار
وآن عمر بهترست که با او بری بسر
بگذشت با کمان و کمر پیش من ز دور
وز سرکشی نکرد به نزدیک من  گذر
تا گوژ گشت پشتم و تا تنگ شد دلم
چون خانه کمانش و چون حلقه کمر
ای پیش  گل ز مشک سپرکرده روز و شب
مشک تو گل سپر شد و عشق تو دل سپر
چندین چرا همی سپرد عشق تو دلم
چون من ز دست عشق تو بفکنده ام سپر
هر روز در دو نرگس تو آب کمترست
هر روز در دو سنبل تو تاب بیشتر
بی  آب نرگس تو و پرتاب سنبلت
پر آب و تاب  کرد مرا دیده و جگر
تا مژده داده ای به وصالت مرا شبی
هر شب ندیم دولتم از شام تا سحر
فخر ملوک و وارث سلطان روزگار
بهرامشاه نایب شاهان نامور
شاهی کزوست دوده محمود را شرف
شاهی کزوست دوده مسعود را خطر
محمود دیگر است  گه رادی و کرم
مسعود دیگرست گه مردی و هنر
از جد خویش وز پدر و جد جد خویش
میراث یافته است بزرگی و ارج و فر
در رحلتی که کرد همه خیر خیرت است
هرچند هست در دل او گونه گون فکر
رحلت کند هر آینه حاصل مراد مرد
آتش کند هر آینه صافی عیار زر
از بهر آنکه مرد شود در سفر تمام
آورد دولتش به سفر ناگه از حضر
عیسی  مسیح گشت چو راه سفر گرفت
موسی  کلیم گشت چو افتاد در سفر
اندر سفر بلند همی  گردد آفتاب
واندر سفرکمال پذیرد همی قمر
عالی است پیش خسرو عالم مقام او
عالی بود مقام چو عالی بود گهر
حاضر دو شاهزاده و غایب دو پادشاه
شادند هر چهار به دیدار یکدگر
بهرامشاه پیش ملک سنجرست شاد
مسعود شاه پیش ملک شاه دادگر
اقبال شاه مشرق و رای وزیر شاه
او را به فتح راهنمای است و راهبر
آن نصرتی کند که یقین سازد از گمان
وین قوتی دهدکه عیان سازد از خبر
ضامن شدند هر دو که آرد به دست خویش
گنج و سپاه و مملکت و خانه پدر
بر جویبار فتح ببالد چو راد سرو
در مرغزار ملک بغرد چو شیر نر
ارجو که همچنین بود و بیش از این بود
تا ملک با خطر شود و خصم بی خطر
منصورگردد آ نکه بر او هست مهربان
مقهورگردد آنکه بر او هست کینه ور
چون فال خوب باشد ظاهر بود نشان
چون سال نیک باشد پیدا بود اثر
امروز از او رسید به زاولستان نفیر
فردا رسیده گیر به هندوستان نفر
چون شاه کامل است و ظفر را دلایل است
مقصود حاصل است و سخن گشت مختصر
ای در مصاف رزم تو را نصرت علی
ای در بساط عدل تورا سیرت عمر
هرچند عرش بر زبر آفریده هاست
زیرست عرش و دولت عالیت  بر زبر
در بوستان دولت محمودیان تویی
فرخ یکی نهال و مبارک یکی شجر
کزحشمت و جلال تو را هست بیخ وشاخ
وز نصرت و فتوح تورا هست برگ و بر
اندر ازل شرافت شخص شریف تو
ابلیس دیده بود به لوح اندرون مگر
رشک آمدش ز پایه تو لاجرم نکرد
سجده زرشک چون تو بشر پیش بوالبشر
گر ابر همچو دست تو بارد گه بهار
گردد هوا ستوه ز بسیاری مطر
ور بحر با دل تو برابر شود به جود
از قعر خویشتن به  کران افگند گهر
سیمرغ از آن نیاید بیرون ز آشیان
کز باز توست کوفته بال و شکسته پر
شیر سپهر گر ز سنانت حذر کند
نشگفت از آنکه شیر زآتش کند حذر
گر امر نافذ تو شود همچو مرکبی
گامی نهد به خاور و گامی به باختر
در رزم و بزم و حبس تو پیدا شود همی
شرح قیامت و صفت جنت و سقر
ارواح نگسلد ز صور با سخای تو
با تیغ تو نیاید ارواح در صور
چون زیر و زر شود ز نهیب تو زار و زرد
گر خصم تو بود به مثل بور زال زر
چونانکه بردمید به اندیشه خلیل
زآتش به  فر دولت تو بردمد خضر
اندر هوای هاویه مانند زمهریر
از باد سرد دشمن تو بفسرد شرر
گر شکل تیر خواهی و اندازه کمان
بالای دوستان و قد دشمنان نگر
گویی که گاه دشمنی و گاه دوستی
کین تو شد کمانگر و مهر تو تیرگر
ای شاه بی نظیر ضمیرم ز مدح توست
چون برج پر کواکب و چون درج پردرر
نشگفت اگر به من نظر تو مبارک است
کز شاه بی نظیر مبارک بود نظر
تاگاه خوف وگاه رجا باشد از قضا
تا گاه نفع وگاه ضرر باشد از قدر
زان باد بهر حاسد تو خوف بی رجا
زین باد قسم ناصح تو نفع بی ضرر
بادت طراز سروری و روی سروران
بر آستین جامه و بر آستان در
اسب تو عبره کرده ز سیحون به روز رزم
وآن عبره  گاه  گشته ز تیغ تو بر عبر
رای خاقان معظم شهریار دا دگر
در جهان از روشنایی هست خورشیدی دگر
زانکه چون خورشید روشن رای ملک آرای او
روشنایی گسترد بر شرق و غرب و بحر و بر
فخر بایدکرد توران را به خاقانی که هست
داوری خورشید رای و خسروی جمشیدفر
کهف امت شاه ترک و چین علا الدین که او
سیرت و نام پیمبر دارد و عدل عمر
کس چنو خاقان ندیدست و نبیند در جهان
یک تن از راه شمار و صد تن از راه هنر
تاکه عدل او پناه ملک ترکستان شدست
ملک ترکستان همی از عدل او گیرد خطر
این خطر را گر کسی منکر شد و باور نداشت
رفت بر راه خطا و جان نهاد اندر خطر
زو خلیفت را امیدست و شریعت را نوید
زو ولایت را نظام است و رعیت را نظر
هست عهد و بیعت او پایدار و استوار
با معز دین و دنیا پادشاه دادگر
لاجرم زان پایداری هست بختش بهره مند
لاجرم زان استواری هست ملکش بهره ور
حال او از حال خانان دگر نیکوترست
فال او از فال شاهان دگر فرخند ه تر
گرچه موجودات عالم زیر وهم و فکر توست
وهم و فکرت هست زیر و دولت او بر زبر
ور چه دنیا از طریق آفرینش کامل است
باکمال همتش دنیا نماید مختصر
جای او در مشرق است و جاه او در مغرب است
جوش او در خاورست و جیش او در باختر
در هر آن بقعت  که باد دولت او بگذرد
خاک بفزاید نبات و ابر بفزاید مطر
شادتر باشد رعیت چیره تر باشد سپاه
بیشتر باشد بهایم زودتر بالد شجر
باز و کبک از امن او باشند در یک آشیان
گرگ و میش از عدل او باشند در یک آبخور
مرد بازرگان بود ایمن ز دزد و راهزن
گر نهد بر سر به  کوه و دشت و وادی طشت زر
آفتاب ار سنگ در معدن گهر سازد همی
زانکه او را در کلاه و در کمر باید گهر
آسمان خواهد که کوکبها فرستد پیش او
تا همه  کوکب نشاند در کلاه و در کمر
جز بساط او نبوسد گر دهان یابد قضا
جز ثنای او نگوید گر زبان یابد قدر
بر امید عفو او آب از حجرگشت آشکار
وز نهیب خشم  او آتش نهان شد در حجر
هست مادح را امید او ثوابی از بهشت
هست حاسد را نهیب او عذابی از سقر
جانها را با صور پیوسته دارد مهر او
کین او دارد گسسته جانها را از صور
با نبرد و دستبرد و حمله و دارات او
داستان رستم دستان همی دستان شمر
در بر خورشید رخشان  کی پدید آید سها
در بر دریای جوشان  کی پدید آید شمر
تیر از مرغی است مرگ خصم در منقار او
نصرتش در چنگل  و فتح  و ظفر در بال  و پر
دیده ای مرغی کز او تن خسته گردد پیل مست
وز سر منقار او دل خسته  گردد شیر نر
باره او کوه و صحرا را بپیماید چنانک
چرخ گردان را بدان زودی نپیماید قمر
همسری جوید همی گاه دویدن با گمان
همبری جوید همی گاه رسیدن با بصر
هرکجا راند سپاه و هرکجا سازد وطن
پار او فتح است و سعد اندر سفر واندر حضر
چشمها در مشرق از احوال او شد پرعیان
گوش ها در مغرب از اوصاف او شد پر خبر
شهر و یوم کاشغر گشت پرزآشوب او
شد دل و مغز بداندیشان تهی از شور و شر
گاه کوشش آنچه اندرکاشغر بستد ز خان
گاه بخشش باز داد آخر به خان  کاشغر
قبضه شمشیر بر دستش  گرفت از بسکه ریخت
از گلوی کافران تیره دل خون جگر
از نم و آغاز خون بر کوه و بر صحرا گرفت
سنگ رنگ ارغوان و خاک رنگ معصفر
از سنان و تیر او شد در مصاف کارزار
پر دهان و چشم پشت  کافر و روی سپر
حمله و پیکار او در رزمگه فرجام کار
گشت قانون فتوح و گشت تاریخ ظفر
ای خداوندی که از شاهان محمد نام توست
بود داود و سلیمان مر تو را جد و پدر
پایه و نام سه پیغمبر شما را حاصل است
وین بشارت جز شما هرگز که دیده ست از بشر
از ملوک باستان کس را نبود این اتفاق
اتفاقی کان سعادت را نشان است و اثر
رحمت مردم بود بر درگه تو سال و مه
موسم حج است بر درگاه تو گویی مگر
گه در ایوان تو از احرار باشد صد گروه
گه به  درگاه تو از زوار باشد صد نفر
هر که بیند بزم تو گوید مگر روح الامین
جنهالفردوس را بر بزم تو بگشاد در
طول مدت یابد آن کز جاه تو یابد مدد
هول محشر بیند آن کز کین تو سازد حشر
هر که دین دارد همی  گوید دعا و شکر تو
از سحر تا وقت شام از شام تا وقت سحر
خاطر شاعر ز مدح تو غرر سازد چنانک
از سرشک ابر در دریا صدف سازد گهر
درج  گردد بر گهر چون روشنی  گیرد سرشک
مدح تو چون نظم  گردد درج  گردد پر غرر
بنده گر بینی بدان حضرت توانستی رسید
راه آن حضرت قلم کرد ار بپیمودی به  سر
در دو خدمت عرضه کردست اعتقاد خویشتن
بندگی و چاکری را شرح داده سر به سر
اندر آن خدمت که بفرستاد بر دست شرف
واندرین خدمت که بفرستاد بر دست پسر
تا که در گیتی ز باد و آب و خاک و آتش است
هم نسیم و هم غبار و هم سرشک و هم شرر
گه ز تیغ آبدار آتش فشان بر دشمنان
گه به نعل بادپایان خاکساران را سپر
بر همه خانان مقدم باش در نیک اختری
تا جهان دارد محرم را مقدم بر صفر
عدل  ورز و عقل  سنج و بنده دار و بدره بار
نام   جوی و کام  ران و شاد  با ش و نوش  خور
هرکس  که دید چهره آن ترک سیمبر
از گلستان باغ نخواهد گلی ببر
زیراکه هست چهره او چون گلی بدیع
اندر لطافت از همه گلها بدیع تر
چون  گل شود شکفته روزی بپژمرد
وین گل علی الدوام بود آبدار و تر
گل را کنند با شکر آمیخته به قند
وین  گل ز طبع خویشتن آرد همی شکر
گل را کنند خوار و برو برنهند پای
وین  گل بود همیشه گرامی چو چشم سر
گل را ز نور شمس و قمر تازگی بود
وین  گل به نور هست به از شمس و از قمر
هرگز گلی نبود و نباشد بدین صفت
پیوند او ز عنبر و دیبای شوشتر
از سیم خام بیخش و از عود خام شاخ
از آفتاب برگش و از ماهتاب بر
بر طرف او همه شبه و لعل در میان
در زیر او همه سمن و مشک بر زبر
برچین او ز سنبل مشکین دلفریب
گلزار او ز مجلس دستور دادگر
عادل نظام ملک زمین سرور زمین
عالم قوام دین هدی سید بشر
شایسته  بوالمحاسن  کا حسان او شدست
در روضه معالی عالی یکی شجر
هرگز چنان شجر نبود نیز در جهان
کان را ز شکر و مدح بود سایه و ثمر
در شرق و غرب صدر وزارت به او سپرد
سلطان شرق و غرب و خداوند بحر و بر
گر حکم او به سان درختی شود بلند
اصلش بود به خاور و فرعش به باختر
پرواز اگر برابر قد رش کند عقاب
گیرد ستارگان فلک را به زیر پر
از علم اگر شدست علی در جهان علم
وز عدل اگر شدست عمر در جهان سمر
دادست گاه علم خلافت بدو علی
دادست گاه عدل نیابت بدو عمر
آثار او به سان ستاره است یک به یک
الفاظ او چو گوهر پاک است سربه سر
گویی مگر تصرف او را مسخرند
اندر فلک ستاره و اندر صدف گهر
گاه قیاس دانش او بگذرد ز حد
وقت شمار بخشش او بگذر زمر
تا پیش خلق دنیا عدلش سپر بود
فضل خدای عرش بود پیش او سپر
با عدل او عجب نبود گر به دشت و کوه
آیند گرگ و میش به هم سوی آبخور
با رای او عجب نبود گر ز آسمان
آیند پیش تخت شهنشاه ماه و خور
هست از ظفر همیشه نفر سوی درگهش
یک دم زدن همی ز نفرنگسلد نفر
با هیبت و سیاست او دشمنانش را
از طبع و از دماغ برفته است شور و سر
وز همت و سخاوت او دوستانش را
دردست و دستگاه فزودست زور و زر
از بوی دوستیش بنازد همی روان
وز تف دشمنیش بسوزد همی جگر
ناری است کین اوکه معانیش را همی
دیده  پر از دخان کند و دل پر از شرر
بدخواه او سفر به رهی کرد دیرباز
هرگز امید نیست که باز آید از سفر
او را ستای و قصه دور فلک مگوی
او را پرست وانده کار جهان مخور
کاو ساکن است اگر چه فلک هست بی قرار
کاو کامل است اگرچه جهان هست مختصر
ای زیرکلک تو زختن تا به قیروان
وی زیر حکم تو ز حلت تا به کاشغر
ای کدخدای پادشهی کز فتوح اوست
مشرق پر از عجایب و مغرب پر از عبر
تا صورت بدیع تو ایزد نیافرید
دولت نشد مصور در عالم صور
تا کلک تو به زر ننگارید روی روز
اندر جهان نبود شب فتنه را سحر
شاه جهان به ملک سلیمان دیگرست
در ملک او به علم تویی آصف دگر
وهم تو در شکستن خصمان زیادت است
از دستبرد رستم و افسون زال زر
آتش ز خشم توبه حجر در نهفته شد
واب از لطافت تو روان گشت از حجر
از مهر تو رسید به سوی جنان نشان
وزکین تو رسید به سوی سقر خبر
رضوان گرفت صورت مهر تو در جنان
مالک گرفت پیکرکین تو در سقر
آن کاو خطر نکرد و تورا گشت نیکخواه
فرزانه وار خویشتن افکند در خطر
در بیشه خلاف توگر ژرف بنگرند
بیچاره تر ز آهوی ماده است شیر نر
هرکو زفر همی بگشاید ز نقص تو
دست فلک همه کندش خاک در زفر
نام تورا سزدکه ظفر بندگی کند
کز رای تو فراشته شد رایت ظفر
باقی بود به چون تو خلف  حشمت سلف
عالی بود به چون تو پسر دولت پدر
فرخنده آن سلف  که مر او را تویی خلف
تا زنده آن پدرکه مر او را تویی پسر
با همت تو چرخ بسیط است چون ثری
با خاطر تو بحر محیط است چون شمر
جود تو چون هواست که نتوان ازو شکیب
خشم تو چون قضاست که نتوان ازو حذر
باغ مدیح را نعم توست چون صبا
کشت امید راکرم توست چون مطر
گر حاجب تو پوشد پیکار را زره
ور چاوش تو بندد پرخاش را کمر
آن مرغ را به تیر به زیر آرد از هوا
وین رنگ را به تیغ فرود آرد از کمر
تا هفت را همیشه مسیرست در بروج
تا هفت را همیشه مدارست بر مدر
شش چیز باد بهر تو همواره زین دو هفت
اقبال و عز و دولت و جاه و جمال و فر
از بخت بندگان تورا ناز بی نیاز
وز دهر چاکران تورا نفع بی ضرر
دایم گشاده چشم در اقبال تو قضا
دایم نهاده گوش بر آواز تو قدر
گوشی که نه به جان سخن توکند سماع
چشمی که نه ز دل به سوی تو کند نظر
از حادثات گیتی آن چشم باد کور
وز نایبات گردون آن گوش باد کر
بر تو خجسته موسم قربان و روز عید
در روز عید جشن بهارت خجسته تر
شمس ملوک عالم شهزاده مظفر
میر ستوده خصلت  شاه گزیده اختر
یک روز در صبوحی بنشست خرم و شاد
آزاده وار و زیبا فرزانه وار و درخور
با دوستان مخلص با چاکران مشفق
با مطربان چابک با ساقیان دلبر
نور وفاش در دل  مهر سخاش درکف
جام بقاش بر لب تاج رضاش بر سر
من چون شنیدم از دور آواز مطربانش
و آن شاد باش  کهتر و آن نوش باد مهتر
با آستین پر شعر آنجا شدم به خدمت
در وقت  بازگشتم با آستین پر زر
زری همه مجرد همچون گل مورد
شکلش چو شکل اختر رنگش چو رنگ اخگر
خالص  گه نمایش چون  گنجهای کسری
صافی گه  گدازش چون ضربهای جعفر
چون  گستریدم آن زر بر نطع  در وثاقم
شد نطع  چون سپهری بر گوهر منور
یا همچو بزمگاهی پرشمعهای رخشان
یا همچو لاله زاری پر لاله های احمر
در صره کردم آن را وانگه به شکر جودش
برداشتم قلم را کردم به رشته  گوهر
چون ذوالفقار حیدر کردم زبان جاری
در مدح آنکه نامش آمد به نام حیدر
آزاده ای که طبعش هست از هنر مرکب
شهزاده ای که ذاتش هست از خرد مصور
اسلاف را به نامش جاه است تا به آدم
اعقاب را به جاهش فخرست تا به محشر
شاخ بلند بختی از دولتش کشد نم
تخم بزرگواری در خدمتش دهد بر
گردون همی سگالد تا بر کف و سر او
از ماه جام سازد وز آفتاب افسر
ای روز بزم و مجلس با دوستان معاشر
ای روز رزم و موکب بر دشمنان مظفر
چرخی مگر که هستی تابنده و توانا
بحری مگر که هستی بخشنده و توانگر
پیغمبر و علی را جان از تو هست خرم
وزتوست شاه خرم چون از علی پیمبر
مانند تو که باشد تا شاه را تو باشی
داماد و یار و مونس جان پرور و برادر
نه هر ندیم دارد این  قد ر و جاه و حشمت
هر خانه نیست کعبه هر چشمه نیست کوثر
کس در سخن نیابد اندازه مدیحت
کس را وقوف نبود بر گنبد مدور
من بنده تا زبان را در مدح تو گشادم
بر من گشاد یزدان از ناز و نیکوی در
از لفظ تو شنیدم اکرامهای بی حد
وز همت تو دیدم انعام های بی مر
شرح فضایلت را کردم طراز دیوان
نقش مدایحت را کردم جمال دفتر
شد نکته های لفظم در مدح تو چو لولو
شد بیت های شعرم در مدح تو چو شکر
تعویذوار دارم شکر تو بسته بر دل
تسبیح وار دارم مدح تو کرده از بر
تا خاک و آذر و باد و آب است طبع گیتی
تا زین چهار بیرون یک طبع نیست دیگر
از اسب باد پایت وز تیغ آبدارت
فرق و دل مخالف پر خاک زآب و آذر
هفت اختر درخشان بر اوج چرخ  گردان
پیمانت  را متابع فرمانت  را مسخر
آراسته بساطت و افروخته وثاقت
از سروران دولت وز نیکوان چاکر
دو دست توگرفته دو چیزگاه عشرت
یک دست زلف خوبان یک دست جام و ساغر
فری عید مسلمانان و فرخ جشن پیغمبر
همایون و مبارک باد بر سلطان نیک اختر
جلال دولت نامی شهنشاه رهی پرور
جمال ملت باری ملکشاه فلک منظر
چنو سلطان نبودست و نخواهد بود تا محشر
پناه  گوهر آدم معز دین پیغمبر
ز توران تا در ایران به امر اوست هر لشکر
ز مشرق تا در مغرب به حکم اوست هر کشور
جهان جسم است و ما اعراض و جود شاه چون جوهر
زمین بحرست و ما کشتی و عدل شاه چون لنگر
ز نو شروان و اسکندر چرا باشم سخن گستر
که سلطان بندگان دارد چو نوشروان و اسکندر
کفش چون  کوثر جنت دلش چون رحمت داور
که دیده است ای عجب شاهی به دل رحمت به  کف  کوثر
یکی باغی است مهر شاه و عمر دوستانش بر
یکی مرغی است تیر شاه و مرگ دشمنانش پر
د ل آن کس شود شادان که دارد مهر او در بر
تن آن کس شود بی جان  که دارد کین او  در سر
به دست ماه کردار و به تیغ آسمان پیکر
همی بخشد جهان یکسان همی گیرد جهان یکسر
به تیغ و د ست خسرو در  دو ابرست ای عجب مضمر
یکی در رزم بارد خون یکی در بزم بارد زر
اگر یک نوبت دیگر کشد لشکر به روم اندر
ز دین عیسی مریم نگوید هیچکس دیگر
چلیپا خانه بردارد براندازد بت و بتگر
ز قیصر جان برد رهبان ز رهبان سر برد قیصر
چنین راهی توان رفتن کجا دولت بود رهبر
چنین رایی توان کردن که را ایزد بود یاور
مرا دفتر فلک وار است و وصف شاه چون دفتر
مرا خاطر صدف وارست و مدح شاه چون  گوهر
چو دارد دفتر و خاطر ز وصف و مدح او زیور
برآید لولو از خاطر بتابد گوهر از دفتر
همیشه تا که از تقدیر یزدان است خیر و شر
همیشه تا که از تاثیر گردون است نفع و ضر
بقای شاه عالم باد و عالم شاه را چاکر
دلش د ارنده شادی سرش زیبنده افسر
همیشه در دو دست او دو نعمت باد جان پرور
یکی چون روح بایسته یکی چون دیده اندر خور
یکی  خوشرنگ چون  مرجان یکی خوشبوی چون عنبر
یکی جام می صافی یکی زلف بت دلبر
گر نکشی سر ز برم ای پسر
عمر برم با تو به شادی بسر
ور ببری پای خود از دام من
دست من و دامن تو ای پسر
بر سمن از مورچه داری نشان
بر قمر از غالیه داری اثر
مورچه را چند نهی بر سمن
غالیه را چند کشی بر قمر
بر رخت از زنگ سپاه آورند
سر به سر افسونگر و افسانه بر
روز و شب از بهر فسون و فسوس
کرده زبان در دهن یکدگر
مردم درویش توانگر شود
چون رسدش دست به سیم و به زر
گشت به زرین رخ و سیمین سرشک
عاشق درویش تو درویش تر
ای جگرم خسته به تیر مژه
کرده خم زلف دلم را سپر
گر نبدی در خم زلفت دلم
کوفته و خسته شدی خون جگر
من چو بگریم  گهر آرم ز چشم
تو چو بخندی ز لب آری شکر
هست تو را یک شکر از من دریغ
نیست دریغ از تو مرا صد گهر
خون دل از دیده گشادی مرا
تاکه به بیداد ببستی کمر
داد من از تو نستاند به حق
جز شرف الملک شه دادگر
خواجه ابوسعد محمد که هست
صدر فلک  همت خورشید فر
بار خدایی که از او شاکرند
بار خدایان جهان سر به سر
هست سرشته دل و جان و تنش
از کرم و از خرد و از هنر
در همه علمیش نیابی نظیر
گر کنی اندر همه عالم نظر
از قبل خدمت درگاه او
رشک برد هر نفسی پا به سر
وز قبل دیدن دیدار او
گوش و زبان را حسد است از بصر
ای کرمت  بحری زرین بخار
ای قلمت ابری مشکین مطر
لفظ تو درست و معانی صدف
رای تو جان است و معالی صور
باغ ادب را سخن توست بار
تخم سخا را کرم توست بر
روشنی از سر تو دارد ملک
زیرکی از بر تو دارد بشر
هر چه تو  نپسند ی باشد هبا
هر چه تو نپذ یری باشد هدر
در ثمینی تو که هر سروری
پیش تو باشد ز قیاس حجر
بحر محیطی تو که هر مهتری
پیش تو باشد ز شمار شمر
دیو گر از مهر تو جوید نشان
حور گر ازکین تو یابد خطر
آن ز سقر آید سوی جنان
این ز جنان آید سوی سقر
ای شرف ملک شهی کاو گرفت
ملک ز انطاکیه تا کاشغر
گرد برآورد بدو تاختن
دولتش از خاور و از باختر
در کف او تیغ  کلید قضا است
درکف تو کلک  کلید قدر
کلک تو مرغی است شگفت و بدیع
از شبه منقارش و از سیم پر
گفتن او مشکل و رفتن نگون
خوردن او عنبر و زادن درر
زرد و بدو روضه سیراب سبز
خشک و ازو گلبن اقبال تر
از سخن آگاه و نداند سخن
وز فکر آگاه و نداند فکر
جنبش او ساکنی شرق و غرب
شورش او ایمنی بحر و بر
بسته میان است ولیکن ز خیر
بر همه آفاق گشادست در
بار خدایا به ره شاعری
هست مرا دولت تو راهبر
خاطر من پر سخن مدح توست
نکته بر و برگ و معانی ثمر
بر شجر خاطرم ار بشمری
مدح تو بیش است ز برگ شجر
دفترم از مدح تو آکنده شد
کیسه تهی  گشت ز خرج  سفر
از طربت باد مدد بر مدد
وز ظفرت باد نفر بر نفر
عشق آن سنگین دل سیمین بر زرین کمر
سنگ من برد و سرشکم سیم کرد و روی زر
من شدم در عاشقی زرین رخ  و سیمین سرشک
او شد اندر دلبری سیمین بر و زرین کمر
گر ندیدستی ز لولو قفل بر یاقوت سرخ
ور ندیدی شب شده زنجیر بر طرف قمر
نیک بنگر بر لب و دندان آن زیبا صنم
تیز بنگر دررخ و زلفین آن شیرین پسر
ز آتش و مشک و شکر بینی رخ و زلف و لبش
رنگ و بوی و طعم هر سه بر دل و جان و جگر
گر نسوزد زلف و نگدازد لبش دارم شگفت
زانکه بر آتش بسوزد مشک و بگدازد شکر
نسبتی دارد همانا زلف او با چشم من
بیعتی رفته است گویی هر دو را با یکدگر
چشم من غواص شد تا زلف او شد بادبان
زلف او طرفه است لیکن چشم من زو طرفه تر
زلف او شمشاد تر بیرون  کشیدست از سمن
چشم من زآتش برآوردست مروارید تر
تا ندیدم تیر مژگانش ندانستم که هست
تیغ عشق و تیر هجرش در دل و جان کارگر
زین دو تیر کارگر پیوسته باشد بی گزند
هرکه از جاه وزیر دادگر سازد سپر
صدر عالم بوعلی آرایش دین هدی
قبله احسان حسن خورشید نسل بوالبشر
آن خداوندی که زیر بیرق ا افضال ا اوست
رایت اقبال و مجد و آیت فتح و ظفر
گر همای رایتش روزی گشاید بال خویش
شرق  گیرد زیر بال و غرب  گیرد زیر پر
آفرین و مدح او گویند اگر ایزد کند
آسمان را ناطق و سیارگان را جانور
جبرییل از عالم علوی ز بهر خدمتش
بازگرداند همی ارواح را سوی صور
آسمان زان کس شرف جوید کزو جوید شرف
مشتری زان  کس ظفر خواهد کزو خواهد ظفر
هرکه از دولت خبر یابد بود پیروز بخت
بخت پیروز آن کسی دارد کز او دارد خبر
هرکه بیند روز بخشیدن مبارک دست او
بحر زرین موج بیند ابر یاقوتین مطر
جود و حلمش عرضه کردستند بر دریا و کوه
زین قبل خیزد همی ازکوه و از دریا گهر
از طواف و بوسه نام آوران روزگار
درگهش مانند کعبه است و بساطش چون حجر
دور باش از آتش کینش که دارد روز و شب
بدسگالان را اجل در دود و مرگ اندر شرر
هرکه باشد زیردست او نهد بر چرخ پای
ورکسی جوید زبردستی شود زیر و زبر
وین عجب آن است  کاندر حل و عقد او دمی
بی قضا و بی قدر هرگز نباشد خیر و شر
خیر او بودست و شر دشمن اندر عصر او
هر چه رفته است از قضا و هر چه بودست از قدر
طاعت او زانکه بیش است ازگناه کافران
هشت در دارد بهشت و هفت در دارد سقر
گرگناه کافران بودی به قدر طاعتش
در سقر بودی به جای هفت در هفتاد در
ملک سلطان را سعادت باغ دولت نام کرد
باغ  دولت زو بهشت  آیین شد و طوبی شجر
زین بهشت و زین شجر تا جاودان ماند همی
از شهنشاهی نسیم و از جهانداری ثمر
قوتی دارد ز رایش زان بلند آمد فلک
نسبتی دارد به لفظش زان عزیز آمد گهر
همتش در راستی  گویی دلیل است از قضا
قدرتش در چیرگی  گویی وکیل است از قدر
با لقای او بصر تفضیل دارد بر زبان
با ثنای او زبان ترجیح دارد بر بصر
آب دریا قطره قطره لولو مکنون شدی
گر به دریا بر خیال همتش  کردی  گذر
باغ  را هرگز نبودی آفت از باد خزان
گر ز ابر جود او بر باغ باریدی مطر
ای پسندیده چو نعمت ای ستوده چون خرد
ای گرانمایه جو نیکی ای گرامی چون هنر
ای به  مشرق در چو در مغرب عزیز و نامدار
ای به توران د ر چو در ایران بزرگ و نامور
ای  کرم در طبع تو مشکل  گشای شرق و غرب
وی قلم در دست تو معجز نمای بر و بحر
ای ز تصنیفات عقل تو همه عالم نکت
وی ز توقیعات کلک تو همه گیتی غرر
ای فلک وار از فتوحت دفتر ما پر نجوم
وی صدفوار از مدیحت خاطر ما پر درر
تا همی از محنت و خوف و رجا باشد امان
تا همی از نعمت و نفع و ضرر باشد اثر
دشمنانت را ز محنت باد خوف بی رجا
دوستانت را ز نعمت باد نفع بی ضرر
آسمانت بنده باد و آفتابت زیر دست
روزگارت رام باد و کردگارت راهبر
در زمین ملک نعمت قسم هر روزیت باد
وز درخت بخت هر روزیت بادا برگ و بر
کار دین و کار دنیا هر دو بادت بر مراد
تا به پیروزی هزاران عید بگذاری دگر
سوگند خورده ام به سر زلف آن پسر
کز مهر او نتابم و عهدش برم بسر
سوگند من شکسته نشد گرچه روزگار
برهم شکست خرد سر زلف آن پسر
هرگز ندیده اند و نبینند در جهان
از قد و زلف و جشم و لب او بدیع تر
دیباسلب صنوبر و خورشید مشک پوش
بادام  شکل نرگس و بیجاده گون شکر
زلفش مشعبدی است  که پیش قمر همی
بندد ز ابر پرده و سازد ز شب سپر
هرچند پرده قمر از ابر دیده ام
نشنیده ام سپر ز شب تیره بر قمر
مویم چو سیم و روی چو زر شد ز عشق آن
کز سیم و زر ناب میان دارد و کمر
تا زر او بدیدم شد موی من چو سیم
تا سیم او بدیدم شد موی من چو زر
ای دلبری که از پی شور و بلا توراست
بر ارغوان بنفشه و در پرنیان حجر
هم ترک حور زادی و هم حور سرو قد
هم سرو ماهرویی و هم ماه سیمبر
تا در دل تو آتش بیداد برفروخت
از تف او شدست مرا تافته جگر
بیدادگر مباش  که فردا کنم نفیر
از دست تو به مجلس دستور دادگر
زین ملوک و صدر وزیران قوام دین
بوالقاسم آفتاب کرم قبله هنر
صدری که نام اوست رسیده به شرق و غرب
بدری که نور اوست رسیده به بحر و بر
گر ذات عقل را زلطافت بود بدن
ور باغ فضل را زکفایت بود شجر
باشد در آن بدن ز مقامات او روان
باشد بر آن شجر ز مقالات او ثمر
در شیب تازیانه و در نوک  کلک او
هر ساعتی به چشم تعجب همی نگر
کاندر نفاذ و دفع ستم هر دو نایبند
از ذوالفقار حیدر و از دره عمر
ماند به امن و عافیت اخلاص و مهر او
زیرا که زین دو چیز مهیاست خواب و خور
ماند به چرخ اول و رابع دل و کفش
کاندر میان هر دو مهیاست کام و گر
گر کارها روان ز قضا و قدر بود
دو شاخ کلک او به قضا ماند و قدر
گر خصم ازو حذر نتواند شگفت نیست
بیچاره از قضا و قدر چون کند سر
هرچند شاه و خسرو مرغان بود عقاب
سیمرغ را گرفت نیارد به زیر پر
ای از کرم چو برمکیان در عرب مثل
وی از هنر چو بلعمیان در عجم سمر
جز تو در آن گروه که هستند در عراق
هرگز که کرد سوی خراسان چنین سفر
بر تو سفر مبارک و خوش بود چون جنان
هر چند گفته اند سفر هست چون سقر
امروز در عراق و خراسان دو خسروند
آن شهریار خاور و این شاه باختر
از رای و از کفایت تو هر دو شاکرند
آن خواندت برادر و این خواندت پدر
مقصود اگر موافقت عهد بود و مهد
محمود شاه را ز شهنشاه دادگر
امروز عهد و مهد به جهد تو حاصل است
چون هر دو حاصل است چه باید همی دگر
زین عهد محکم است به هر کشوری نشان
زین مهد فرخ است به هر بقعتی اثر
این عهد و مهد را به سعادت بود نثار
از چرخها ستاره و از بحرها گهر
تا کار مهد و شغل ولی عهد پادشاه
از جاه تو گرفت جمال و جلال و فر
نام آوران به درگهت از بهر تهنیت
دایم همی رسند نفر از پی نفر
فردا که در عراق نشینی به کام دل
بر بالش وزارت با حشمت و خطر
از تیغ شاه تیره دلان را بود نهیب
وز خامه تو خیره سران را بود خطر
بسیار دل به امن تو صافی شود ز شور
بسیار سر به امر تو خالی شود ز شر
باغ مراد را بود اقبال تو درخت
کشت امید را بود احسان تو مطر
در نامه ها نوشته شود آیت فتوح
در شهرها کشیده شود رایت ظفر
ای گفته شکر تو همه آزادگان به جان
ای کرده مدح تو همه فرزانگان زبر
طبع مرا ز نظم مدیح تو چاره نیست
چونانکه دیده را نبود چاره از بصر
در روح من ز دوستی توست تازگی
چونانکه تازگی بود از روح در صور
تشریف پادشاه تو حاصل شود مرا
گر تو به چشم سعی به کارم کنی نظر
ور در عنایت تو بود غایت کمال
کامل بود عطا و سخن گشت مختصر
تا درج را غرر بود از نکته های خوب
تا د رج را ز قطره باران بود درر
در درج محمدت درر ار سی ث تح باد
در د رج مدح باد ز اوصاف تو غرر
فرخنده هفت چیز تو دایم گشاده باد
طبع و دل و زبان و رخ و دست و کار و در
راضی ز مهربانی تو شاه نامدار
شاکر ز نیک عهدی تو مهد نامور
آن شمع چه شمع است که برنامه و دفتر
دودش همه مشک است و فروغش همه  گوهر
وان ابر چه ابرست که بر سوسن و نسرین
بارد همه یاقوت و فشاند همه عنبر
وان باز چه بازست که باشد گه پرواز
گیرنده بی چنگل و پرنده بی پر
وان شاخ چه شاخ است که در باغ کفایت
توفیق بود برگش و توقیر بود بر
وان تیر چه تیرست که بالای عدو را
دارد چو کمان چفته به پیکان مقشر
وان مار چه مارست که چون معجز موسی
ناچیز کند تنبل خصمان فسونگر
وان ماره زر چیست که مردان جهان را
بر فضل و هنرمندی بر سنگ زند زر
وان ماهی بر خشک چه چیزست  که دریا
هر دم زدن از قیر کند تارک او تر
گویی که شهابی است مقارن شده با ماه
واندر کف خورشید ز شب ساخته اختر
یا طرفه چراغی است که از نور و دخانش
ایام مزین شده اسلام منور
یا هست به خوارزم ز تقدیر وکیلی
تا فخر معالی کند ارزاق مقدر
صدری ز محل زین ملوک همه  گیتی
بدری ز شرف شمس کفات همه کشور
آن خواجه  که سعدست و ا امینا است و ظهیرست
در دولت و ملک ملک و دین پیمبر
بو سعد که تا طلعت او گشت پدیدار
مسعود شد از طلعت او طالع و اختر
خوب است همه سیرت او درخور صورت
زیباست همه مخبر او درخور منظر
آباد همه ساله بر آن صورت و سیرت
آباد همه ساله بر آن منظر و مخبر
آن روز که ایام ندا کرد که هرگز
کس را نشود چنبر افلاک مسخر
پیروزی او دست برآورد و درآورد
ناگاه سر چنبر افلاک به چنبر
با ناوک تدبیرش و با نیزه عزمش
چون خانه زنبور شود سد سکندر
خوارزم شد اکنون چو یکی دفتر کامل
خیرات و صلاتش طرف و نکته دفتر
گر زان طرف و نکته یکی نقطه بکاهد
آن دفتر کامل شود اجزای مبتر
در ملک عجم کار دگر کارگزاران
اندوختن نعمت و مال است سراسر
او کارگزاری است که کارش ز کریمی
پروردن بنده است و نوازیدن چاکر
چون بنگرد اندر سیرش مرد خردمند
عنوان شرف بیند و پیرایه مفخر
خلقش به صبا بوی دهد در مه نوروز
از خار بدان بوی برآید گل احمر
وز همت او سایه برافتد به درختان
گیرند درختان صفت  گنبد اخضر
اندر کنف دولت او خسته نگردد
آهو به ره از ناخن و دندان غضنفر
ور سوی کبوتر نگرد بخت بلندش
شاهین به عنایت نگرد سوی  کبوتر
ای بار خدایی که همی شکر توگویند
شاهنشه و خوارزمشه و خواجه و لشکر
آن شهر عقیم است  کزو خاسته ای تو
زیرا که از آن شهر نخیزد چو تو دیگر
از روی تو و رای تو اجرام سماوی
گیرند همه فال و پذیرند همه فر
خدمتگر نفس تو و نقش قلم توست
برجیس به ماهی و عطارد به دو پیکر
گر خسته شد از خنجر رستم دل سهراب
ورکنده شد از بازوی حیدر در خیبر
کلک تو گه  خشم عدو را بخلد دل
عزم تو گه عدل ستم را بکند در
ای  کلک تو در قدرت چون خنجر رستم
وی عزم تو در قوت چون بازوی حیدر
جودی تو اگر جود توان دید مجسم
عقلی تو اگر عقل توان دید مصور
زان است که خورشید تغیر نپذیرد
کاو هست به هیات چو دوات تو مدور
زان است  که آفت نرسد قطب سما را
کاو بر صفت کلک تو دارد خط محور
از کلک گهر گستر تو خلق جهان را
شکر است چنان  کز نی خوزستان شکر
مشکورتر از تو به جهان کیست  که هستند
هم خلق ز تو شاکر و هم خالق اکبر
از فر تو خوارزم چو فردوس برین است
جیحون روان هست در آن چشمه کوثر
گر کوثر و فردوس بر این نسیه به عقبی است
این هر دو ز عدل و نظرت نقد شد ایدر
اقبال سپهرست در الفاظ تو مدغم
ارزاق جهان است در اقلام تو مضمر
درویش که بیند به شب اقبال تو در خواب
او را کند احسان تو شبگیر توانگر
در مجلس تذکیر امامان سخنگوی
در خطبه تحمید خطیبان سخنور
خواهند ثنای تو همی بر سر کرسی
گویند دعای تو همی بر سر منبر
بر مادح تو مدح تو چون حرز براهیم
از آتش سوزنده  کند سوسن و عبهر
کر کنگره خلد همی حور بهشتی
مداح تو را هدیه دهد جامه و زیور
امروز ثناخر تویی از اهل معالی
وز اهل معانی منم امروز ثناگر
آنجا که بود جمع معالی و معانی
مداح ثناگر به و ممدوح ثنا خر
تا اختر سیار بدین گنبد دوار
هر شب کند از باختر آهنگ به خاور
در خاور و در باختر اقبال و قبولت
تابنده و پاینده همی باد چو اختر
نازنده همی باد به تو دین محمد
تا ملک محمد بود و دولت سنجر
فرخ تر و فرخنده تر امروز تو از دی
و امسال تو از پار همایون تر و خوشتر
ای ز روی تو جهان را همه فیروزی و فر
ای ز رای تو شهان را همه تایید و ظفر
همه عالم به دو دست تو سپردست خدای
که به یک دست قضایی به دگر دست قدر
در جهانی تو و لیکن ز جهان قد ر تو بیش
راست  گویی  که جهان چون صدف است و تو گهر
گر دل و خاطر شاهان ز هنر گیرد نام
از دل و خاطر تو نام  گرفته است هنر
نظر و همت تو دولت و دین را مدد است
که تویی شاه نکوهمت و فرخنده نظر
نیست شهری و شهی  کز نظر و همت تو
نرسیدست به آن شهر  و به آن شاه خبر
رسمهای تو همه یک ز دگر خوبتر است
کارهای تو همه یک ز دگر زیباتر
نامداران چو شنیدند خداوندی تو
همه  کردند شها نامه و نام تو ز بر
بگشادند و ببستند چو دیدند تو را
به ثنای تو زبان و به وفای تو کمر
زیر تخت تو و زیر حجر اندر همه سال
ملک و دین را دو قباله است به فیروزی و فر
لاجرم فخر نمایند کجا بوسه دهند
ملکان پایه تخت تو و حجاج حجر
شر و شور عدو از هیبت تو گشت هبا
لاجرم در همه آفاق نه شورست و نه شر
دامن دولت و اقبال گرفته است به چنگ
هر که یک روز به درگاه تو کردست گذر
بندگان تو خداوند هنرمندانند
پیش تخت تو به طاعت همه را خدمتگر
ز بقای تو شدستند همه روزافزون
ز لقای تو شده استند همه نیک اختر
وز حضور تو به این باغ گرفته است امروز
شرف الملک هزاران شرف و جاه و خطر
میزبانی است که از دل رهی و چاکر توست
اینت زیبا رهی و اینت به آیین چاکر
هر زمانی ز نشاط تو بیفروزد جان
هر زمانی ز قبول تو بیفرازد سر
گر پسندی و پذیری دل و جان هدیه  کند
بهتر از جان و دل ای شاه چه چیز است دگر
تا که در اول مه ماه بود همچو کمان
تاکه در نیمه مه ماه شود همچو سپر
از مه رایت تو نور ظفر تابان باد
بر همه مملکت روی زمین سرتاسر
همچنین بادی پیوسته به  کام دل خویش
ملک دهر و شه عالم و سلطان بشر
صد زره دارد ز سنبل بر گل آن شیرین پسر
حلقه های آن زره ها سر زده در یکدگر
ای عجب آن حلقه ها کز بهر آشوب و بلا
گاه پیش  گل سپر باشند و گاهی  گل سپر
زلف او در اصل کوتاه است و هر روزی به قصد
از سرش لختی ببرد تا شود کوتاه تر
در شریعت دزد را باید بریدن دست و پا
زلف او دل دزد شد بس چونش ببریدند سر
گر نخواهد خورد خون عاشق آن زیباصنم
ور نخواهد برد هوش عاشق آن شیرین پسر
سنگ خارا از چه پنهان کرد در زیر حریر
مشک سارا از چه پیدا کرد بر طرف قمر
هر کرا دردی بود در دل ز رنج عاشقی
به  شود چون بر لب و رخسار او یابد ظفر
گر گل و شکر به  کار آید ز بهر درد دل
اینک آن رخسار و آن لب هم  گل است و هم شکر
هرکه یابد وصل او یابد ز بهروزی نشان
هرکه یابد وصف او یابد ز پیروزی خبر
وصل او آرام جان عاشقان عالم است
وصف او تشیب مدح شهریار دادگر
خسرو عالم ملکشاه آن خداوندی که هست
شهریار شرق و غرب و پادشاه بحر و بر
ایزد دانا دلش را آفریدست از کرم
دولت برنا تنش را پروریدست از هنر
بر ثنای او زبان بگشاده دارد روزگار
تا که او در دولت و شاهی همی بندد کمر
هست فرمانش امام خلق عالم یک به  یک
هست تدبیرش صلاح ملک عالم سر بسر
متفق  گشته است با فرمان او گویی قضا
متصل گشته است با پیمان او گویی قدر
ای شهنشاهی که اندر دین و ملک آراسته است
نام تو هم خطبه و هم نامه و هم سیم و زر
هر که او بر درگه تو بست در خدمت میان
ایزد از روزی و پیروزی بر او بگشاد در
هر که برگردد ز عهد تو فقل این الجوار
وانکه بگریزد ز حکم تو قفل آه بن المفر
روزگار آن را همی گوید که حاشا لا تطع
آسمان این را همی گوید که  کلا لاوزر
از مدار چرخ و حکم زهره و بهرام و تیر
با تو باد این شانزده هم در حضر هم در سفر
ملک و دین و تخت و بخت وکلک و تیغ و مهر و جام
عزم و جاه و عمر و مال و نام و کام و فتح و فر
ای رفته مدتی به سعادت سوی سفر
باز آمده به نصرت و فیروزی و ظفر
در صد سفر ملوک گذشته ندیده اند
آن فتح و آن ظفر که تو دیدی به یک سفر
با فتح نامه ها و ظفرنامه های تو
مدروس شد حکایت و منسوخ شد سمر
بیش آید از شمار فتوح  گذشتگان
هر نامه  کز فتوح تو خوانند مختصر
کردار تو معاینه بیند همی خرد
ممکن  کجا شود که  کند تکیه بر خبر
یک جنبش تو هست ز جیحون سوی فرات
یک نهضت تو هست ز خاور به باختر
پست است دهر و همت عالیت سرفراز
زیرست چرخ و دولت عالیت بر زبر
گر نیست بی قضا و قدر نیکی و بدی
فرمان تو قضا شد و شمشیر تو قدر
دو چیز در دو چیز زآفت منزهند
در آسمان ستاره و در طبع تو هنر
آراسته است رای تو عالم به دین و داد
پرداخته است تیغ تو گیتی ز شور و شر
دو چیز در دو چیز یکی اند در صفت
در آفتاب ذره و در تیغ توگهر
از مهر وکین توست در ایام نیک و بد
وز عفو و خشم توست در آفاق نفع و ضر
بر روی دوستان تو و دشمنان توست
اقبال را علامت و ادبار را اثر
در ملک شام و روی به یک عزم تو شدند
صد شاه و شهر بسته میان و گشاده در
ازگرد لشکر تو به شام اندرون هنوز
سرخ است خاک همچو طبرخون و معصفر
از آتش جگر لب بدخواه توست خشک
وز آب دیده گونه بدگوی توست تر
آری هر آن کجا که خلاف تو بگذرد
هم آب دیده باشد و هم آتش جگر
ای دادگر شهی که تو را خواندن رواست
سلطان شرق و غرب و شهنشاه بحر و بر
چون لولو از جواهر و خورشید ز اختران
مشهوری از خلایق و مختاری از بشر
از بهر خدمت تو سزد گر خدای عرش
ارواح رفته باز رساند سوی صور
صید کمند توست به دور اندرون سپهر
نعل سمند توست به سیر اندرون قمر
دشمن به دام توست و زمانه به کام توست
دولت غلام توست چه باید همی دگر
گر رفتنت ز شهر سپاهان خجسته بود
باز آمدنت هست ز رفتن خجسته تر
یک چند در سفر ظفر انگیختی به تیغ
اکنون به جام می طرب انگیز در حضر
ساغر ستان ز دست نگاری که زلف او
گه پیش  گل سپر بود و گاه گل سپر
گه جعد او به قصد خم اندر شود به خم
گه زلف او به طبع سر اندر زند به سر
نوش است در لب وی و نوش است در قدح
بستان قدح بر آن  لب چون نوش و نوش خور
نیکی توراست عمر به نیکی همی گذار
شادی توراست روز به شادی همی شمر
تهنیت  گویند شاهان را به جشن نامور
جشن  را من تهنیت  گویم به شاه نامور
سایه یزدان ملکشاه آفتاب داد و دین
شهریار شرق و غرب و پادشاه بحر و بر
آن شهنشاهی که ملت زو بیفزودست فخر
آن جهانداری که  دولت زو پذیرفته است فر
آن که شیران ژیان در دام او دارند پای
وان که شاهان جهان بر خط او دارند سر
یک تن است او وز هزاران تن فزون دارد خرد
یک شه است او وز هزاران شه فزون دارد هنر
چون بخوانی نامه اش در جسم بفروزد روان
چون ببینی طلعتش در چشم بفزاید بصر
هر چه بسگالی همه پست است و قدر او بلند
هر چه بشناسی همه زیرست و بخت او زیر
با رکاب او همیشه متفق باشد قضا
با عنان او همیشه متصل باشد قدر
آن یکی خواهد دهان تا پیش او بوسد زمین
وآن دگر خواهد میان تا پیش او بندد کمر
از طرب باشد همیشه بزمگاهش را نشان
وز ظفر باشد همیشه رزمگاهش را خبر
گر نبودی بزمگاه او کجا بودی طرب
ور نبودی رزمگاه او کجا بودی ظفر
ای خداوندی که بی حکم تو بر روی زمین
دم نیارد زد هر آن کاو عاقل است و جانور
همچو خورشید از کواکب نامداری از ملوک
همچو یاقوت از جواهر اختیاری از بشر
عقل بی کردار تو ننمود و ننماید شرف
ملک بی شمشیر تو نفزود و نفزاید خطر
مهر تو ماند به شاخی  کش سعادت هست بار
کین تو ماند به  تخمی  کش نحوست هست بر
هرکه بی دیدار و بی نام تو خواهد چشم و گوش
کینه ور گرد ند چشم و گوش او بر یکدگر
گوش او خواهد که گردد چشم او فی الحال کور
چشم او خواهد که  گردد گوش او در وقت کر
فتحهایی کز تو اندر یک سفر حاصل شدست
از ملوک باستان حاصل نشد در صد سفر
خسروان را گر ز وصف و شرح آن باید نشان
وصف آن در خاورست و شرح آن در باختر
گرد گردانت رسید از کاشغر تا قیروان
شور شیرانت رسید از قیروان تا کاشغر
دشمنانت را ز ادبارست هر ساعت نفیر
دوستانت را ز اقبال است هر لحظت نفر
هست جودت کار ساز خلق عالم یک به یک
هست عدلت پاسبان ملک  گیتی سر به سر
گر ز جود و عدل بفزاید به عمر اندر همی
پس تو داری عمر جاویدان سخن شد مختصر
تا که باشد جرم ماه از قرب و بعد آفتاب
گاه چون زرین  کمان و گاه چون سیمین سپر
ملک تو چون  گنج تو آکنده باد از زر و سیم
اشک و روی دشمنانت باد همچون سیم و زر
فرخ و فرخنده بادت مهرگان وز مهرگان
روزهای دیگرت فرخ تر و فرخنده تر
چه  گویی اندرین چرخ مدور
کزو تابد همی مهر منور
وز او هر شب در فشانند تا روز
هزاران جرم نوران مدور
چه گویی اندر این اجناس مردم
به تصویری دگر هر یک مصور
یکی را از شقاوت داغ بر دل
یکی را از سعادت تاج بر سر
چه  گویی اندر این دو مرغ پران
همه ساله گریزان یک زدیگر
یکی را از سیاهی قیرگون بال
یکی را از سپیدی سیمگون پر
چه  گویی اندر این سرگشته پیلان
معلق در هوا باکوس و تندر
گهی پاشنده بر کهسار کافور
گهی بارنده در گلزار گوهر
چه  گویی اندر این محراب موبد
که خوانندش همی رخشنده آذر
لطیفی چون  گل و لاله  که او شد
گل و لاله بر ابراهیم آزر
چه  گویی اندرین سیماب روشن
فروزنده همه گیتی سراسر
که در دریا به زخم چوب موسی
یکی دیوار شد پر روزن و در
چه گویی اندرین پیک دونده
ز حد باختر تا حد خاور
که تخت مملکت را بود حمال
به ایام سلیمان پیمبر
چه گویی اندرین تاریک مرکز
کزو خیزد نبات و گوهر و زر
گرفته صد هزاران  کالبد را
به درد و داغ درآگوش و در بر
چه پنداری که چندینی عجایب
به وصف اندر یک از دیگر عجب تر
شود بی صانعی هرگز مهیا
بود بی قادری هرگز مقدر
کرا باشد چنین اندیشه ممکن
که را باشد چنین گفتار باور
نه بی خلاق باشد خلق عالم
نه بی  نقاش باشد نقش دفتر
چو بنده عاجزست از پروریدن
خداوندی بباید بنده پرور
خداوندی نگهبان و نگهدار
خداوندی توانا و توانگر
نه مصنوع و نه محدوث و نه محدث
نه مامور و نه مجبور و نه مجبر
نه اندر ذات او تالیف و ترکیب
نه اندر نعت او اعراض و جوهر
نه هرگز ملک او باشد معطل
نه هرگز حکم او باشد مزور
از او هر امتی را امر معروف
وز او هر ملتی را نهی منکر
یکی از عدل او در چاه و زندان
یکی از فضل او بر تخت و منبر
در آی از صحبت میثاق آدم
برو تا نوبت میعاد محشر
ببین تاثیر او در شرق و غرب
ببین آثار او در بحر و در بر
حقیقت دان که بی فرمان او نیست
به عالم نقطه ای از نفع و از ضر
گواهی ده که بی  تقدیر او نیست
به گیتی ذره ای از خیر و از شر
از او دور سپهری چنبری را
همی  گویی  که گیتی شد مسخر
در ارد قهر او روز قیامت
سپهر چنبری را سر به چنبر
از آن روزی تفکر کن که ایزد
به حق باشد میان خلق داور
چنان باید که تخمی کاری امروز
که آن روزت همه نیکی دهد بر
به توفیق و به تایید الهی
مراد بندگان گردد میسر
بود توفیق او را حمد واجب
بود تایید او را شکر درخور
که از توفیق و تاییدش بیاراست
معین الملک ملک شاه سنجر
همامی  دین یزدان را موید
موید هم ز دولت هم ز اختر
ابوالقاسم علی تاج المعالی
که هست از قدر عالی سعد اکبر
از او خشنود صدرالدین محمد
وز او راضی نظام الدین مظفر
به کلک و رای و تدبیرش مفوض
همه  کار وزیر و شاه و لشکر
به دنیا مد کلک او چنان است
که در روضات رضوان آب کوثر
طلب کردی زکلکش آب حیوان
اگر در عصر او بودی سکندر
اگر یاقوت احمر خاست از کان
ز تاثیر مدار چرخ اخضر
مدار چرخ اخضر گشت کلکش
کزو خیزد همی یاقوت احمر
نیفتد گر چه بسیاری بکوشد
فلک با همت او در برابر
اگر پیکر پذیرد همت او
بود یک جزو از آن پیکر دو پیکر
الا یا سروری کاندر کفایت
نبیند چشم  گیتی چون تو سرور
تو آن آزاده ای کازادگان را
ز بهروزی نهادی بر سر افسر
به دست جود گستر در خراسان
معزی را تو کردی شکر گستر
به نثر و نظم پیش خالق و خلق
تو را هر سو دعاگوی و ثناگر
اگر با تو گرانی کرد بی حد
زفضل تو بزرگی دید بی مر
گرانی دور خواهد داشت یک چند
که سوی خانه خواهد رفت ازین در
به وقت خویش باز آید به خدمت
که اقبال تو او را هست رهبر
چو نام و نامه تو کرد خواهد
مدیحت سایر اندر هفت کشور
همیشه تا جوان و پیر گردد
جهان اندر مه آزار و آذر
تو بادی پیر تدبیر و جوانبخت
تو را پیر و جوان از طبع چاکر
نماز و روزه تو هر دو مقبول
همه روز تو از نوروز خوشتر
در آن  گیتی به تو جان پدر شاد
در این گیتی به تو خرم برادر
چو بشنید فرخنده عید پیمبر
که روزه ز گیتی برون برد لشکر
یکی تاختن کرد تا در شریعت
کند تازه آیین و رسم پیمبر
بیفتاد در تاختن نعل اسبش
پدید آمد از روی چرخ مدور
مگر عید فرخنده از خاور آمد
که تابد همی نعل اسبس ز خاور
چو از عید شب را خبر داد گردون
شب از شادمانی برافشاند گوهر
تو گفتی به عمدا کسی در مکنون
پراکند بر روی دریای اخضر
اگر چند شبهای خوش دیده ام من
ندیدم شبی از شب عید خوشتر
از آن پیش کالله اکبر شنیدم
بدیدم مه و گفتم الله اکبر
جهانی ز تکلیف سی روز روزه
برستند تا یازده ماه دیگر
بدل شد دگرباره مسجد به مجلس
موذن به قوال و مصحف به ساغر
وطن ها شد از روی ساقی مزین
قدحها شد از نور باده منور
چه عذر آرم اکنون  که باده نگیرم
من و باده و بزم شاه مظفر
معز دول رکن دین برکیارق
مبارک جهاندار فرخنده اختر
جوان بخت شاهی  که پیر و جوان را
از ایزد گذشته چو او نیست داور
سرانند اسلاف او تا به آدم
شهانند اعقاب او تا به محشر
فزون آمد اندر جهان فر و فتحش
ز فر فریدون و فتح سکندر
حوادث چو باد است و گیتی چو دریا
خلایق چو کشتی و عدلش چو لنگر
جهان آفرین آفرین گوید او را
چو گویند نامش خطیبان به منبر
خرد در سر از بهر آن جای سازد
که هر دم نهد پیش او بر زمین سر
ملک سایه ایزدی خواند او را
که پیداست بر روی او ایزدی فر
ببین صورت و چشم او گر ندیدی
شجاعت مجسم سعادت مصور
ایا فیلسوفی که هر چند گاهی
ز بهر منافع شوی کیمیاگر
منافع از اقبال سلطان طلب کن
مبر رنج در کیمیای مزور
که از کیمیا خوار و درویش گردی
وز اقبال سلطان عزیز و توانگر
ایا پادشاهی که بسته است گردون
ز مدح تو بر گردن دهر زیور
کس از پادشاهان تو را نیست همتا
که اصل تو هست از دو جانب مطهر
جهان را تو از خسروان یادگاری
که بودند در ملک سلجوق گوهر
پس از عهد ایشان تو را بود روزی
لوای جهانداری و تخت و افسر
تو را هست در ابتدای جوانی
همه رسم با رسم ایشان برابر
چو طغرل بک اندر سفر سر فرازی
چو جغری بک اندر هنر ملک پرور
چو الب ارسلان بر عدو کامکاری
چو سلطان ملک بر جهان عدل گستر
سرای تو کعبه است و شاهان و میران
چو حاجی زده دست در حلقه در
نگاریده عهد تو بر جان و بر دل
چو ضراب نام تو بر سیم و بر زر
کجا عزم و حزم تو گردد مهیا
کجا عفو و خشم تو گردد مقرر
ز سندان کنی موم و ز موم سندان 
زآذر کنی آب وزآب آذر
هوایی کجا بوی خلق تو یابد
نسیمش بود تا قیامت معطر
زمینی  کجا عکس تیغ تو بیند
نباتش بود تا قیامت معصفر
به روم و به هندوستان گر فرستی
دو نامه به دست دو پیک از معسکر
فرستند هر سال حمل و خراجت
ز هندوستان رآی وز روم قیصر
به عهد تو قومی  که  گشتند منکر
از ایزد مکافات دیدند منکر
گر از خمر  کین تو کردند مستی
خمارش کشیدند و بردند کیفر
سر از چنبر تو ببردند لیکن
رسن وار سر شان  برآمد به چنبر
جهانی پر از شور و شر بود از ایشان
تهی شد به اقبالت از شور و از شر
ز اقبال تو هر چه بنمود گردون
همه عبرت است و شگفتی سراسر
چه گویم که این حال روشن تر آمد
ز خورشید رخشنده بر هفت کشور
شگفتی تر از داستان تو شاها
یکی داستان نیست در هیچ دفتر
وگر داستانی برین گونه بودی
نکردی کس آن را ز گوینده باور
تو را هست پیروزی آسمانی
که داری زمین و زمان را مسخر
همه ساله شکر از زمین آفرین کن
که هست او تو را در همه کار یاور
به تیغ سیاست سر خصم بدرو
به چشم عنایت سوی خلق بنگر
به هر وقت چوگان دولت همی زن
ز هر دشمنی گوی دولت همی بر
همه نعمت این جهانی تو داری
به رادی همی ده به شادی همی خور
به پیروزی و فرخی با سعادت
چنین عید صد عید بگذار و بگذر
زین مبارک تر به عمر اندر نباشد روزگار
زین همایون تر به سال اندر نباشد شهریار
ملک و دولت را کنون تاریخ نو باید گزید
زین همایون اختیار و زین مبارک روزگار
جبرییل امروز بر بزم وزیر شاه شرق
اختران کرد از بروج چرخ پنداری نثار
تا در ایوان نو آیین پیش خسرو صف زدند
لعبتان چین و کشمیر و بتان قندهار
یا زمین از گوهر و زر هر چه پنهان کرده بود
در سرای فخر ملک امروز بنمود آشکار
پیش  خسرو در سجود آمد جهانی  در صور
وز عدم سوی وجود آمد بهاری پرنگار
هر کجا اقبال خسرو باشد و رای وزیر
در سجود آید جهان و در وجود آید بهار
دیده ام در دولت و ملک ملک سلطان بسی
بزمهای دلفروز و جشنهای شاهوار
بر مثال این ندیدم هیچ بزمی نامور
وز قیاس این ندیدم هیچ جشنی نامدار
ناصرالدین شهریارست و نظام الدین وزیر
از معزالدین و از خواجه جهان را یادگار
خواجه آن بهتر که هم باشد ز خواجه گوهرش
شهریار آن به که باشد اصل او از شهریار
ای فراوان میزبانان دیده اندر شرق و غرب
میزبانی چون نظام الدین کجا دیدی بیار
هم به  کف نعمت نشان و هم به دل منت پذیر
هم به جان خدمت نمای و هم به تن طاعت گزار
در کدامین خاطری آید چنین تهذیب شغل
از کدامین همتی گنجد چنین ترتیب کار
میزبان باید که باشد در ضیافت کامران
کامران است او به فر پادشاه کامکار
خسرو عادل ملک سنجر خداوند عجم
قبله شاهان و تاج ملت و فخر تبار
آن جهانداری که تا او بست بر شاهی کمر
بند ملک و دین بدان بند کمر گشت استوار
آن  که در شاهی و  در مردی به او میراث ماند
از سلیمان و علی انگشتری و ذوالفقار
باد نصرت جست تا شبدیز او شد باد پای
آب بدعت رفت تا شمشیر او شد آبدار
هرکه با او باد ساری کرد در روی زمین
گشت در زیر زمین از خاکساری خاکسار
روز رزمش دست زد گفتی زمین در آسمان
یا زمین را آسمان در بر گرفت از بس غبار
چون میان نار سوزان دم زنند اعدای او
زمهریر سرد بیرون آید از اجزای نار
جان بلرزد در هوای رزمگاهش روز رزم
سر بساید بر زمین بارگاهش روز بار
پیش او رفتن پیاده حشمتی داند بزرگ
هر هنرمندی که بر اسب هنر گردد سوار
چون شود بر بدسگالان خشم او آتش فشان
چون شود بر نیکخواهان جود او دینار بار
تیغ عزراییل دارد در یسار و در یمین
دست میکاییل دارد در یمین و در یسار
مشتری و زهره را از جور بهرام و زحل
تا نه بس مدت دهد عدلش امان و زینهار
ماه منجوقش به قدر از ماه گردون بگذرد
شیر شادروان او شیر فلک  گیرد شکار
نعل اسب او هلال است و ستامش  کوکب است
آفتاب است او و اسبش آسمان اندر مدار
آسمانی پرکواکب بر زمین هرگز که دید
کآفتاب او یکی باشد هلال او چهار
ای ز فر تو برادر خرم اندر دار ملک
وی ز عدل تو پدر خشنود در دارالقرار
آن  که هست از تو بلند او را که یارد کرد پست
وان  که هست از تو عزیز او را که یارد کرد خوار
تیغ بران تو چون در کارزار آید پدید
شیر غران  خویشتن پنهان  کند در مرغزار
گر تو خواهی از جهان سازی حصاری بر عدو
ور تو خواهی در جهان باقی نماند یک حصار
شرح  مدح  تو ز انبوهی نگنجد در ضمیر
شکر عدل تو ز بسیاری نگنجد در شمار
گرچه  آتش را به  طبع اندر شرارست و دخان
آتشی خواه از قنینه بی دخان و بی شرار
نورش از خورشید و ماه و لطفش از جان و خرد
بویش از مشک و عبیر و رنگش از گلنار و نار
گردد از طبعش دل غمناک بی سودای غم
گردد از فعلش سر مخمور بی رنج خمار
بر رخ سیب است خون از عشق او در بوستان
بر دل لاله است داغ از رشک او در لاله زار
جام ازین آتش بیفروز ای شه  گیتی فروز
تا شود رایت نشاط افزای و طبعت شاد خوار
دست  دست توست  گیتی را به  پیروزی ستان
روز روز توست عالم را به بهروزی  گذر
تا به فر دولت تو در پناه بخت تو
کدخدای تو چنین مجلس بسازد صدهزار
تا بتابد آفتاب و تا بگردد آسمان
تا بباید روزگار و تا بماند کردگار
آفتابت بنده باد و آسمانت باد رام
روزگارت باد چاکر کردگارت باد یار
در سرای سروری امروز تو خوشتر ز دی
بر سریر خسروی امسال تو بهتر ز پار
ای ز دارالملک رفته مدتی سوی سفر
بازگشته سوی دارالملک با فتح و ظفر
نرد ملک و نرد دولت باخته در یک ندب
کار دین و کار دنیا ساخته در یک سفر
برده در شام و بلاد روم بی رهبر سپاه
کرده بر آب فرات و دجله بی کشتی  گذر
ملکهای شام را ترتیب داده یک به یک
مالهای روم را تقریرکرده سر به سر
از صف لشکر فکنده جنبش اندر دشت وکوه
وز تف خنجر فکنده جوش اندر بحر و بر
در هوای عالم ازگرد سوارانت نشان
بر جبین عالم از نعل  سوارانت اثر
رادمردان را به طاعت درکف پیمانت دل
شیرمردان را به خدمت بر خط فرمانت سر
گر جهان را از جهاندارای و شاهی چاره نیست
چون تو باید در جهانداری شه پیروزگر
درخور پیشی و بیشی از همه شاهان تویی
پیشتر رفتی و بگرفتی ز عالم بیشتر
آن ظفرهایی که در یک سال شد حاصل تورا
ده مجلد بیش باشد گر بگویم مختصر
در فتوح شام و روم امسال دیوان ساختم
ساخت باید در فتوح هند و چین  سال دگر
چشم ما در روزگارت بیشتر بیند همی
زانچه  گوش ما شنیدست از حکایت  وز سیر
فتحها یکسر خبرگشته است و فتح تو عیان
مرد دانا تا عیان یابد کجا جوید خبر
ایزد اندر شخص تو چندان هنر موجود کرد
کز شمار آن همی عاجزشود وهم بشر
هر هنرمندی که درگیتی هنر ورزد همی
هست واجب  کاو بیاید وز تو آموزد هنر
ای بسا شاها که بر سر داشت تاج خسروی
تاج  بنهاد و به خدمت بست پیش تو کمر
ای بسا حصنا که از کین تو شور و شر نمود
بازگشت آخر به ملک و دولت او شور و شر
کین تو چون زلزله است و هرکجا قوت گرفت
خانمان و خان بدخواهان کند زیر و زبر
تیغ تو در باغ پیروزی درخت نصرت است
بیخ او در خاور است و شاخ او در باختر
هست بر عالم همایون همت تو چون همای
شرق دارد زیر بال و غرب دارد زیر پر
هست  گویی تیغ تو در طبع چون سودای خون
زان  کجا آهنگ او سوی دماغ است و جگر
کعبه شاهان آفاق است عالی مجلست
پایه تخت و رکاب تو مقام است و حجر
خلق را از مهر دیدارت بیفزاید همی
هم به جسم اندر حیات و هم به چشم اندر بصر
بندگان پروردگان دولت و بخت تواند
خاصه آن شیر دلیر و میر بی همتا و نر
کرد بر راه و رکاب تو نثار سیم و زر
خواستی  کش جان و دل بودی به جای سیم و زر
یافته است از خدمت  و مهر تو عالی دولتی
تا پسر خوانی تو او را دولتش ناید بسر
خسروا شاها هر آنچ از دین و دنیا خواستی
بی توقف یافتی از کردگار د ادگر
مدتی در هر زمینی در گشادی رزم را
مدتی اندر سپاهان بزم را بگشای در
در قدح زان گوهر پاکیزه دوشیزه خواه
کافتابش دایه و مادر بدانگورش پدر
هرچه  هست اندر جهان از نیکی و شادی تو را است
عمر در نیکی  گذار و روز در شادی شمر
تا که هفت اقلیم و چار عنصر بود اندر جهان
باد شش چیز از دو چیز تو عزیز و نامور
از بقای تو همیشه دولت و دنیا و دین
وز لقای تو همیشه شادی و تایید و فر
آفرین بر خسروی  کاو را چنین باشد وزیر
وآفرین بر دولتی کاو را چنین باشد مجیر
زین مبارکتر نبوده است و نباشد در جهان
هیچ دولت را مجیرو هیچ خسرورا وزیر
ر هنمای اهل شرع و رهنمایی بی همال
کدخدای شاه شرق و کدخدایی بی نظیر
آفتاب فتح ابوالفتح آن  که بر هفت آسمان
هفت کوکب را به اقبالش همی باشد مسیر
نیست با اقبالش از بهرام و کیوان هیچ نحس
در بروج ماه و مهر و هرمز و بهرام و تیر
نام آن دارد که از بهر بزرگی و شرف
احمد مختار کرد او را دعا روز غدیر
نام او بردند گویی تا سلامت یافتند
یونس اندر بطن ماهی یوسف اندر قعر بیر
تاکه رسم و رای او پیدا شد اندر ملک و دین
ملک تاجی شد مرصع دین سراجی شد منیر
گر نباشد شکر او از عقل برخیزد خروش
ور نباشد مدح او از روح برخیزد نفیر
از جوانمردی به چشم او قلیل آید همی
هرچه از نعمت به چشم آسمان آید کثیر
همتی دارد کبیر از بهر آن با کبریاست
کبریا او را سزد کاو همتی دارد کبیر
در هوای همتش گر ذر ه ها را بشمرند
ذره صغری بود زان ذره ها چرخ اثیر
چرخ را گفتم که داری گاه کوشش تاب او
چرخ  گفتا نی  کجا هست او عظیم و من حقیر
بحر را گفتم توانی بود در بخشش چنو
بحر گفتا نی  کجا هست او غنی  و من فقر
در صفت بحر غزیرست او که از روی قیاس
هرکجا بحری است پیش او نماید چون غدیر
رفتن بحر غزیر امسال سوی دجله بود
گر رود دجله همه ساله سوی بحر غزیر
حور عین  گر در بهشت عدن یابیدی نشان
روز فتح او ز پای پیل و از دست زبیر
آب دست این به عارض بر زدی همچون گلاب
خاک پای آن به زلف اندر دمیدی چون عبیر
ای ز مهر تو موافق را ثواب اندر بهشت
وی ز کین تو مخالف را عقاب اندر سعیر
دشمنت را زاتش دل باد سرد آید همی
هست پنداری دل او دوزخی  پر زمهریر
حاسدت در بند زندان زنده ماند مدتی
تا ز اقبالت خورد هر ساعتی  گرم و زفیر
آن که از شوم اختری منکر شد اقبال تو را
دید پیش  از مرگ  سهم منکر و هول نکیر
وان  که بر دل کرد مهر تو فرامش از حسد
تا قیامت شد به زندان فراموشان اسیر
آنچه دیدند از فزع خصمان تو روز مصاف
کافران بینند فی یوم عبوس قمطریر
تا تو باشی شاه مشرق را وزیر و کدخدا
بنده زیبد پیش تو چون اردوان و اردشیر
پای دارد با مصافی از مصافش یک غلام
دست دارد با سپاهی از سپاهش یک امیر
کی رها کردی که اسکندر سوی ظلمت شدی
گر به فرهنگ تو بودی پیش اسکندر مشیر
ور سلیمان چون تو دستور ممیز داشتی
دیوکی بردی ز دستش خاتم وتاج و سریر
جان دهد تا آفتاب امن را گوید بتاب
جان ستاند چون چراغ فتنه را گوید بمیر
زآب جیحون تا کنار دجله در هر منزلی
گشته عدلت مستجار و رادمردان مستجیر
هست پیغمبر تو را در دار عقبی پایمرد
تاتویی در دار دنیا امتش را دستگیر
تو ظهیر شرعی و در شرع ظاهر شد شرف
تاکه مستظهر شد ازتشریف مستظهر ظهیر
گرچه از نهرالمعلی تا به قصر شادیاخ
در چهل روز آمدن  کاری بود صعب و عسیر
رای تو شد همبر رایات عالی تا نمود
رحلت صعب وعسیر از رای اوسهل ویسیر
از عرب تا مرز توران کس ندید این تاختن
با جهانی در چهل روز از صغیر وازکبیر
خاصه در فصلی  که تا بالا نگیرد آفتاب
آب جوی از دست سرما کرد نتواند جریر
دشت پرپولاد و گوران مانده محروم از چرا
کوه پرکافور و کبکان  گشته خاموش از صفیر
عقدهای گلبنان از هم  گسسته ماه مهر
سازهای بلبلان درهم شکسته ماه تیر
ناوک اسفدیار انداخته باد شمال
درقه  رستم بر او اندرکشیده آبگیر
آب رز را چون رخ احباب تو رنگ عقیق
برگ رز را چون رخ اعدای تو رنگ زریر
در چنین فصلی  که رفتی از خطر کردی خطر
از خطر گردد بلی مرد جوان  دولت خطیر
چون خورنق  شد به تو دار خلافت در عرب
د ار ملک اندر عجم گردد به عدلت چون سدیر
از قمر بگذاشتی اندر عرب آواز کوس
در خراسان بگذرانی از زحل آواز زیر
گر همی گرید سحاب از رشک دوری در هوا
از نشاط بزم تو در  خم همی خندد عصیر
همچنان کز هجر یوسف چشم یعقوب نبی
مدتی از هجر تو چشمم شد از فرقت ضریر
باز شد چشمم به صبر از بوی وصل تو چنا نک
چشم یعقوب نبی از بوی یوسف شد بصیر
عاجز آید شاعر از نظم مدیحت گر بود
در بلاغت چون فرزدوق در فصاحت چون جریر
از تو گیرد مایه هر شاعر که بستاید تو را
تو چو دریایی و طبع شاعران ابر مطیر
گر ز دریا مایه گیرد ابر تا بارد سرشک
باشد آخر سوی دریا آن سرشکش را مصیر
کی روا باشد که اندر روزگار چون تویی
تیره باشد روزگار شاعر روشن ضمیر
وز محال عشوه دیوان دیوان چندگاه
طبع  گنجور سخن رنجور باشد خیر خیر
وز پی  ترویج هر شعری  که آن سحری بود
شعر میر شاعران بی قدر باشد چون شعیر
این اشارت بس بود زیرا که  گر گویم بسی
هم نباشد آنچه هست اندر دلم عشر عشیر
چون من اندر شعر ثانی  گفته باشم حال خود
پیش تو در شعر اول قصه را کردم قصیر
تا امید و بیم حاصل گردد از وعد و وعید
وین دو معنی را به فرقان در بشیرست و نذیر
خشم و عفوت در وعید و وعد و در بیم و امید
باد حاسد را نذیر و باد ناصح را بشیر
تا بود هنگام حج از بهر راه بادیه
حاجیان را از دلیلی وز خفیری ناگزیر
در ره تایید و نصرت همت و رای تو باد
شیرمردان را دلیل و را مردان را خفیر
جد تو در کار ملک و جهد تو در کار دین
دفع آفات زمان و جبر دلهای  کسیر
کرده اهل مشرق و مغرب به انصافت قرار
گشته چشم ملت و دولت به اقبالت قریر
حاسد و خصم از تو غمگین لشکر و شاه از تو شاد
دولت و بخت از تو برنا عقل و فرهنگ از تو پیر
حسبی الله چون حصاری روز و شب پیرامنت
کوتوال آن حصار از نعمتت نعم النصیر
گر چه آمد داستان خسرو شیرین به سر
خسرو دیگر منم شیرینم آن شیرین پسر
من بسی در پیش آن شیرین پسر خدمت  کنم
همچنان چون کرد خسرو خدمت شیرین به سر
تا که دارد در جهان چون چشمه آب حیات
دارم از تیار او چون آذر برزین جگر
از فروغ آتش دل وز سرشک آب چشم
هر شبی در بسترم برق است و بر بالین مطر
گر شود در عقده تنین قمر هر چندگاه
دارد آن بت سال و مه در عقده تنین قمر
بینی آن خطش که گویی مورچه بر دست و روی
مشک و قیر اندوده عمدا کرد بر نسرین  گذر
در مه تشرین اگر رخساره بنماید به باغ
آید اندر باغ  نسرین در مه  تشرین به  بر
هست بت گر بت بود نوشین به لب مشکین به زلف
هست مه  گر مه بود سنگین به دل سیمین به بر
زلف او بر گل ز سنبل بست بر چینی عجب
کس نبندد بر گل از سنبل چنان پرچین دگر
آن  که در شطرنج تضعیفات بتواند شمرد
گو بیا در زلف  او بند و شکنج  و چین  شمر
تا فرستادند سوی چین ز رویش نسختی
هیچ صورتگر دگر ننگارد اندر چین صور
حور عین است او و مجلس هست از او همچون بهشت
اندرین گیتی بهشت و روی حورالعین نگر
آسمان او را ز جوزا گر کمر سازد رواست
تا به خدمت بندد او پیش سدیدالدین کمر
صدر عثمان حلم بوبکر آن محمد کز شرف
هست در امکان علی و هست در تمکین عمر
عالم آرایی  که با روح الامین هر ساعتی
شکر عالی رای او گوید به علیین پدر
از هنر آل ظهیری تا ابد مستظهرند
کاو کند آل ظهیری را همی تلقین هنر
عاشق آیین او اندر فلک جان ملک
کس نبیند درزمین هرگز بدین آیین بشر
چون ببیند چشم  گیتی بین مبارک طلعتش
فر او بفزاید اندر چشم  گیتی بین بصر
از حجر تا ثیر اقبالش گهر سازد همی
هم بر آن گونه که سازد آفتاب از طین حجر
قطره ای از آب دستش گر به آهن برچکد
زاهن و پولاد بیرون آید اندر حین خضر
بر هر آن بقعت کجا خورشید عدلش تافته است
سایه آرد بر سرکبکان همی شاهین به پر
گر ز عزم او یکی معیار سازد روزگار
کفتینش فتح و نصرت باشد و شاهین ظفر
ور به جنگ اعدای او سازند زوبین از شهاب
سازد از ما دو هفته پیش آن زوبین سپر
ای جوان بختی که از بهر دوام دولتت
گه دعا گوید قضا و گه  کند آمین قدر
ماه شبه نعل و زین  گیرد به ماهی در دو بار
تا از آن اسب تو را سازند نعل و زین کمر
در خراسان چون کند کلک همایونت صریر
از صریر او بود در حضرت غزنین اثر
محشری بینند پیش از مرگ بدخواهان تو
چون تو برخیزی و انگیزی به روز کین حشر
خشم تو بر دشمنت حکم قضای ایزدست
از قضا و حکم ایزد چون کند مسکین حذر
شرح این معنی چه  گویم من  که اینک پرشدست
چشم دولت زین عجایب چشم ملت زین عبر
آفرین گویم تو را و اعدات را نفرین کنم
زافرین بهتر ندانم چیز وز نفرین بتر
شاعری هست اندرین مجلس که اهل روزگار
کرده اند اشعار او چون سوره ی یاسین ز بر
شعر او را من به نیکویی برابر کرده ام
با عروس جلوگی کاو را بود کابین گهر
او شکر خواند ز شیرینی همی شعر مرا
گویی اندر لفظ و معنی کرده ام تضمین شکر
یکدگر را هر دو در احسان تو تحسین کنیم
نیست این احسان هبا و نیست این تحسین هدر
این خبر باید که مداحان عالم بشنوند
تا به شرق و غرب عالم بازگویند این خبر
تاکه درافشان و مشک افشان شود در بوستان
هر بهاری از نسیم باد فروردین شجر
در هوای دولت تو باد درافشان سحاب
بر درخت عزت تو باد مشک آگین ثمر
دوستان دولتت را باد در جنت مقام
دشمنان عزتت را باد در سجین مقر
از نهیب تیغ تو وز موکب ترکان تو
هم به  تانیسر نفیر و هم به  قسطنطین نفر
بر تو فرخ عید آن پیغمبری  کایزد بخواست
بر تن فرزند او از ضربت سکین ضرر
از بلای چرخ گردان وز جفای روزگار
مجلس تو اهل دین را تا به یوم الدین مفر
چون شمردم در سفر یک نیمه از ماه صفر
ساختم ساز رحیل و توشه راه سفر
هرکجا دولت نهد راه سفر در پیش من
کی دهد چندان زمان تا بگذرد ماه صفر
چون سپهر از ماه تابان کرد زرین آیتی
راه من معلوم کرد آن ماه روی سیمبر
یافت آگاهی که من ساز سفر سازم همی
دشت و بر یک چند بگزینم همی بر شهر و در
آمد از خانه دوان چون آهوی خسته نوان
لب ز خشکی چون بیابان دیدگان همچون شمر
کوه غم بر دل نهاده جون کمرکرده میان
تا چرا من رنج خواهم دید در کوه و کمر
فندق او بر شقایق کرده سنبل ساخ شاخ
نرگس او بر سمن باریده مروارید تر
از تاسف چنبری کرده قد چون سرو راست
وز تپانچه نیلگون  کرده رخ چون معصفر
گفت بشکستی دلم تا عزم را کردی درست
با صبا پیوستن و منزل بریدن چون قمر
جامه و پیرایه ساز از بهر من  گر عاشقی
زین و پالان را ا فرو هل ا از پی  اسب و ستر
جند بازی بر بساط آرزو نرد امید
چند کاری در زمین  کاشکی تخم اگر
موی سیمین چون  کند مرد حکیم از بهر سیم
روی زرین چون  کند شخص عزیز از بهر زر
گه چو میشان باشی از دندان  گرگان با نهیب
گه چو گوران باشی از چنگال شیران با خطر
گوش بر هر سو نهاده تا چه پیش آرد قضا
چشم بر هر ره نهاده تا چه فرماید قدر
گفتم ای ماه شکرلب آب چشم تو مرا
کرد در حسرت گدازان چون به آب اندر شکر
تا ستوران را نسازم در سفر پالان و زین
جامه و پیرایه چون سازم بتان را در حضر
گر به شست اندر شوم چون ماهیان بی هوش و هنگ
ور به دام اندر شوم جون آهوان بی خواب و خور
از پی سیمم نباشد هیچ سودا در دماغ
وز غم  زرم نباشد هیچ صفرا در جگر
از خطرکردن بزرگی و خطر جویم همی
این مثل نشنید ه  ای کاندر خطر باشد خطر
کم بها باشد به بحر خویش در شاهوار
کم خطر باشد به شهر خویش مرد نامور
در مکان وکان خویش از خواری و بی قیمتی
عود باشد چون حطب یاقوت باشد چون حجر
دولتم گوید همی کز شهر بیرون شو به راه
اخترم  گوید همی  کز خانه بیرون شو به  در
هرکه رنجی بیند آخر کار او گردد به کام
هر که تخمی  کارد آخر کشت او آید به بر
بر مده خرمن به باد و آتش اندر من مزن
خاک بر تارک مبیز و آب روی من مبر
دوستان و عاشقان را از پس هجران صعب 
چرخ  گردان شاد گرداند ز وصل یکدگر
تنگم اندر برگرفت و در دل من برفروخت
آتشی  کز شب دخانش بود و از پروین شرر
تیره شب دیدم چو شاه زنگ با خیل و حشم
افسری بر سر ز مینا و اندر آن افسر درر
اختران دیدم چو سیماب و فلک چون آینه
سر برآورده دو دیو از خاور و از باختر
آن یکی بر راندن سیماب بگشاده دو دست
و آن دگر بر خوردن سیماب بگشاده زفر
خیره ماندم زان  دو دیو مشرقی و مغربی
مشرقی سیماب زای و مغربی سیماب خور
پیش من راهی دراز آهنگ و منزلهای دور
سنگ او بیرون ز حد فرسنگ او بیرون ز مر
خامه ریگ اندرو جون موج جیحون و فرات
توده سنگ اندرو چون ا بحرا الان و خزر
در میان بیشه او خوابگاه اژدها
در کنار چشمه او آهوان را آبخور
چون چه دوزخ به تاریکی نشیبش را امسیرا
چون پل محشر ز تاریکی فرازش را ممر
گاه بودم در نشیبش همبر ماهی و گاو
گاه بودم بر فرازش همنشین ماه و خور
همبرم چون موج دریا مرکب هامون  گذار
رهبرم چون سیل وادی باره وادی سپر
تیزچشمی  کز غبارش چشم کیوان گشت کور
خردگوشی کز صهیلش گوش گردون گشت کر
طبع او بشناخت مقصد را همی پیش از ضمیر
گام او دریافت منزل را همی پیش از بصر
چون سبک پا و زمین پیما شود در زیر ران
آن  شبه  رنک  تگاور هم  محجل هم  اغر
راست  گفتی شب مجسم گشت و جان دادش خدای
بر جبین و دست و پای او پدید آمد سحر
ماه و ابر و برق و مرغ و باد و تیر و وهم را
گر ز مخلوقات دیگر زودتر باشد گذر
او بدین هر هفت در رفتن همی پیشی  گرفت
از نشاط و حرص درگاه وزیر دادگر
صاحب عادل قوام الملک صدرالدین که هست
صد جهان کامل اندر یک جهان مختصر
آن  که هست او را حیا و علم عثمان و علی
آن که هست او را وقار و عدل بوبکر و عمر
صبح اقبالش دمیدست از ختن تا قیروان
باد افضالش رسیدست از یمن تا کاشغر
مدغم اندر مهر و کینش اتفاق سعد و نحس
مضمر اندر صلح و جنگش اتصال خیر و شر
زیر منشور قبول و رد او ناز و نیاز
زیر توقیع رضا و خشم او نفع و ضرر
سر بر آر و چشم بگشا ای نظام دین حق
تا بینی در خراسان حشمت و جاه پسر
حشمت و جاهش نه تنها در خراسان است و بس
بل که مشهور است در اطراف عالم سربه سر
آسمان خاطر او ازگهر تابد نجوم
بحر جود او ز دینار و درم بارد مطر
گر شگفت است اینکه دینار و درم بارد ز ابر
این شگفتی تر بسی  کز آسمان تابد گهر
خنجر ترکان او را بر ظفر باشد مدار
تا مدار اختر و افلاک باشد بر مدر
گر عجب نبود که گردد چنبری گرد نجوم
کی عجب باشد که  گردد خنجری  گرد ظفر
فرق اعدا بسپرد چون زیر پا آرد رکاب
پشت خصمان بشکند چون پیش رو آرد سپر
معجز نصرت نماید هرکجا پوشد زره
مشکل دولت گشاید هرکجا بندد کمر
بر هوا از حشمت آن شاه مرغان شد عقاب
بر زمین از فخر این شاه ددان شد شیر نر
این یکی افکند ناخن تاکند تعویذ ا خصم
وان یکی بگرفت  گیسو بر مثال زال زر
آن به گاه بردباری چیره بر صلح و صواب
وین به روز کامکاری آگه از حزم و حذر
صورت عفو تو دارد روی رضوان در جنان
پیکر شخص تو دارد شخص مالک در سقر
هرکه او معبود را بر عرش  گوید مستوی
مذهب او ارا به برهان سربه سر یکسر بخر
شد به تایید تو عالی نسل اسحاق و علی
چون به تایید پیمبر نسل عدنان و مضر
هست فضل و حق تو بر دودمان فخر ملک
همچو فضل روستم بر دودمان زال زر
کدخدایی بر تو زیبد پادشاهی بر ملک
کین دو منصب هر دو را بودست در اصل و گهر
ذکر اوصاف شما و حسن الطاف شما
گشت باقی تا قیامت در تواریخ و سیر
آفرین بر کلک لولو بار مشک افشان تو
کز خرد دارد نشان و از هنر دارد اثر
نکته های او همه نورست در چشم خرد
لفظهای او همه خال است بر روی هنر
شکل هر حرفی  که بنگارد بدیع و نادرست
چون طراز و نقش بر دیبای روم و شوشتر
هست بر مد صریر او مدار ملک شاه
چون مدار شرع پیغمبر بر اخبار و سور
اندر آن ساعت  که ارواح از صور گردد جدا
از صریر او به ارواح اندر آویزد صور
ای ز تو جد و پدر خشنود چون دانی روا
کز تو ناخشنود باشد مادح جد و پدر
آن که  در میدان نظم او را چنین باشد مجال
کی کند واجب که در بیغوله ای سازد مقر
اندرین یک سال نگشادی به نام او زبان
در حدیث او نبستی یک زمان وهم و فکر
گر قلم در دست تو حرفی نوشتی سوی او
از نشاط آن قلم همچون قلم رفتی به  سر
گشت عریان باز او چون  در حضر برگی نداشت
حاضر آمد پیش از آن کز برگ عریان شد شجر
تا ز باران قبول و آفتاب رای تو
بر درخت دولت و عمرش پدید آید ثمر
از تو باید یک نظر تا با فلک  گوید سخن
وز تو باید یک سخن تا از فلک یابد نظر
گه در درج درربگشاید اندرمدح شاه
گاه در شکر تو بگشاید در درج غرر
بازگردد شادمان از شهر مرو شا هجان
مدح شه  گفته به جان  و شکر او کرده ز بر
تا شناسد حال هفت اقلیم ا راا بر درگهت
با پرستش صدگروه و با ستایش صد نفر
باش تو پیوسته با فر خداوند جهان
در جهانداری تو آصف رای و او جمبثبیذ فر
هر دو را دایم خطاب ازگنبد فیروزه گون
صاحب پیروزبخت و خسرو پیروزگر
عزیزست و پاینده دین پیمبر
به پیروزی شاه فرخنده اختر
سرافراز سلجوقیان شاه مشرق
ملک ناصرالدین ملک زاده سنجر
جمال است از او اصل را تا به آدم
جلال است از او نسل را تا به محشر
سزد گر بنازند در هر دوگیتی
به اقبال او هم پدر هم برادر
ایا شهریاری که میراث داری
ز جد و پدر خاتم و تخت و افسر
دراین چند گه چشم اهل خراسان
ندیدست روزی از امروز خوشتر
که از فر تو فخر ملک عجم  را
بیفزود عز و بزرگی و مفخر
کس اندر عراق و خراسان نسازد
چنین مهمانی که او کرد ایدر
ز میران ملک و بزرگان دولت
به تمکین و حشمت چو او کیست دیگر
تو را از پدر یادگار است و دارد
پدروار شکر و ثنای تو از بر
ز تو شاد دارند و خرم دل و جان
به  عقبی ملک شه به دنیا مظفر
یکی بر لب آب  کوثر نشسته
یکی خورده بر روی تو  آب کوثر
تو چون مهری و میزبان پیش تختت
چو ماه است تابان ز چرخ مدور
گرفته است روی زمین روشنایی
ز مهر منیر و ز ماه منور
همی تا ز الله اکبر موذن
کند تازه هر روز دین پیمبر
به نام تو دولت همی باد تازه
چو دین پیمبر ز الله اکبر
صبوح مرا خوش کن ای خوش پسر
به میخوارگان ده قدح تا به سر
که چون سر برآرد ز کوه آفتاب
قدح تا به سر خوشتر ای خوش پسر
چه از آب رز شد زمین بهره مند
تو از آب رز کن مرا بهره ور
تو را چشم بادام و لب شکر است
مرا نقل بادام ده با شکر
کمندی  که با سیم داری به مشک
کمان  کرد پشت من ای سیمبر
ز خوبان گیتی تو را معجزه است
دهان و سخن با میان و کمر
کمر ظاهرست و میان ناپدید
سخن  کامل است و دهان مختصر
چو تیر افکند چشمت از ساحری
بود بر دلم تیر او کارگر
نیاساید از ساحری تیر اوی
چو تیغ شجاع الملوک الظفر
معینی کزو یافت دولت شرف
نصیری کزو یافت ملت خطر
حسامی که در ملت ایران زمین
بدو تازه شد دین خیرالبشر
سماعیل  بن گیلکی کز شرف
کفش زمزم است و رکابش حجر
به اندیشه نتوان به قدرش رسید
که اندیشه زیر است و قدرش زبر
قضا و قدر حاصل آید ازو
هرآنچ اندر آرد به فهم و فکر
اگر چه ندارد روا دین اوی
که باشد ثناهای او چون سور
ثناهای او اهل دین کرده اند
چو الحمد و چون قل هو الله ز بر
بیابان چنان کرد شمشیر او
که چون آهوی ماده شد شیر نر
به راه بیابان پیاپی شدست
ز بازارگانان نفر بر نفر
کنندش دعای سحر هر شبی
که عدلش شب فتنه را شد سحر
همه راد مردان از او شاکرند
به شرق و به غرب و به بحر و به بر
نزاد و نزاید به سیصد قران
ز مادر چو او رادمردی دگر
ایا پهلوانی که از قدر و جاه
تویی خسروان را به جای پدر
اگر چندگرم است آتش به طبع
ز نزدیک سوزد همی خشک و تر
از اوگرم تر آتش تیغ توست
که از دور سوزد عدو را جگر
عجب دارم اندر سقر زمهریر
وگر چند هست این سخن در خبر
دم سرد باشد عدوی تو را
مگر زان بود زمهریر سقر
هر آن خصم کز پیش تو روز رزم
هزیمت پذیرد ز بیم خطر
زمانه به دستش دهد نامه ای
نبشته در آن نامه این  المفر
اگر مرغ بلقیس را نامه بود
ز نزد سلیمان پیغامبر
برد تیر پران تو نزد خصم
اجل نامه خصم در زیر پر
امیرا اگر چون تو باشد سحاب
همه در فشاند به جای مطر
به صنعت از آتش برآید نسیم
به فعلت از آهن بروید خضر
چو من بر مدیحت گشایم زبان
زبان را فضیلت نهم بر بصر
به باغ مدیح تو هر ساعتی
ز شاخ ضمیرم  برآید ثمر
گر از حدگذشته است تقصیر من
به تقصیر منگر به عذرم نگر
چو در شاعری من ندارم نظیر
زتو جسم دارم قبول و نظر
الا تا که امروز و فردا و دی
پدید آید از رفتن ماه و خور
ز دی خوبتر باد امروز تو
وز امروز فردای تو خوبتر
سر رایتت باد خورشید سای
سم مرکبت بادگیتی سپر
به  هر کار یزدان تو را رهنمای
به هر راه دولت تورا راهبر
گفتم به عقل دوش  که یا احسن الصور
گفتا چگونه یافتی از حسن من خبر
گفتم مرا نظر همه وقتی به سوی توست
گفتا همی به چشم حقیقت کنی نظر
گفتم که هر چه از توبپرسم دهی جواب
گفتا جواب پرسش تو کرده ام ز بر
گفتم میان روح و میان تو فرق چیست
گفتا که او بدیع تر و من رفیع تر
گفتم چگونه گیرد روح از تو روشنی
گفتا چنان که آینه گیرد ز نور خور
گفتم که چیست کار شما اندرین جهان
گفتا صلاح خلق به تدبیر یکدگر
گفتم رسید در تن هر جانور به هم
گفتا رسیم در تن بعضی ز جانور
گفتم به عون کیست شما را موافقت
گفتا به عون ایزد دارای دادگر
گفتم که آفریده اول مگر تویی
گفتا درین حدیث چه باید همی مگر
گفتم دماغها فلک است و تو کوکبی
گفتا روانها صدف است و منم  گهر
گفتم بود سزای ملامت حریف تو
گفتا حریف من ز ملامت کند حذر
گفتم دلم به بحرکمال تو عبره کرد
گفتا که عبره  کرد و خبر یافت از عبر
گفتم  که بر حریف تو خنجر کشد شراب
گفتا شود حمایت من پیش او سپر
گفتم که در سخن فکر من قوی شدست
گفتا قوی به تقویت من شود فکر
گفتم ستوده شد هنر من به نظم تو
گفتا به نظم شعر ستوده شود هنر
گفتم ضمیر من شجر باغ حکمت است
گفتا شدست باغ مزین بدین شجر
گفتم که این شجر همه ساله ثمر دهد
گفتا مدایح شرف الدین دهد ثمر
گفتم وجیه ملک پسندیده ملوک
گفتا که فخر دولت و پیرایه بشر
گفتم سپهر سعد و علو سعدبن علی
گفتا سر سعادت و سرمایه ظفر
گفتم شرف گرفت بدو گوهر سلف
گفتا خطر گرفت بدو دوده پدر
گفتم که رفته نیست سلف با چنو خلف
گفتاکه مرده نیست پدر با چنو پسر
گفتم مقدم است بر احرار روزگار
گفتا چنانکه سوره الحمد بر سور
گفتم که اوست پیشرو مهتران عصر
گفت او محرم است و دگر مهتران صفر
گفتم که جای همت او جز مجره نیست
گفتا که بر مجره  کشد مرد را مجر
گفتم که هست با سفره در سفر عدیل
گفتا که در حظیره قدس است در حضر
گفتم ز بخت بد به نفیرند دشمنانش 
گفتا که نیک بخت نفورست زان نفر
گفتم اثیر در همه عالم اثر کند
گفتا که در اثر کند خشم او اثر
گفتم قرار دولت عالیش تا کی است 
گفتا که تا مدار سپهرست بر مدر
گفتم سعادت دو جهانی بهم که یافت
گفتا کسی که کرد به درگاه او گذر
گفتم جهان تن است و خراسان بر او سرست
گفتا سرست و ا مرو وراا همچو چشم سر
گفتم که از بصر نبود چشم بی نیاز
گفتا که هست طلعت او چشم را بصر
گفتم رسید نامه فضلش به شرق و غرب
گفتا رسید سایه عدلش به بحر و بر
گفتم بود کتابت او یک به  یک درست
گفتا بود عبارت او سر به سر غرر
گفتم قلم ز آرزوی خدمتش چه کرد
گفتا که بست چون رهیان بر میان کمر
گفتم  که چیست آن قلم اندر بنان او
گفتا عطاردست قران کرده با قمر
گفتم بنان او قدرست و قلم قضا
گفتا بود همیشه قضا همبر قدر
گفتم کند محبت او از سقر جنان
گفتا کند عداوت او از جنان سقر
گفتم شب است روز همه حاسدان او
گفتا شبی که روز شمارش بود سحر
گفتم اگر مخالفت او کند عقاب
گفتا عقاب را بکندکبک بال و پر
گفتم اگر رسوم خلافش رسد به ابر
گفتا سرشک ابر شود در هوا شرر
گفتم  که دعوت زکریا و نوح چیست
گفتا دو آیت است علامات خیر و شر
گفتم که هست رب رضینا سزای او
گفتا سزای دشمن او رب لا تذر
گفتم  که هست پیش دلش بدر چون سها
گفتاکه بحر باکف او هست چون شمر
گفتم که بدر با دل او چون سها شناس
گفتا که بحر با کف او چون شمر شمر
گفتم بس است حشمت او شرع را پناه
گفتا بس است حضرت او خلق را مفر
گفتم همیشه هست  گشاده در دلش
گفتا گشاده دل نبود جزگشاده در
گفتم  که نفع منتظرست از سخای او
گفتا ز آفتاب بود نور منتظر
گفتم بود ز مدحت او قیمت سخن
گفتا بلی به روح بود قیمت صور
گفتم کز او شدند همه شاعران خطیر
گفتا بدو گرفت همه شعرها خطر
گفتم سزد ستایش او مهر جان و دل
گفتا چنانکه نام ملک مهر سیم و زر
گفتم که خوش بود شکر اندر دهان خلق
گفتا که شکر نعمت او خوشتر از شکر
گفتم دلیل من به سفر بود دولتش
گفتا بدین دلیل مبارک بود سفر
گفتم ز هجر اوست دهانم همیشه خشک
گفتا ز شکر اوست زبانت همیشه تر
گفتم چگونه بوسه دهم بر رکاب او
گفتا به اعتقاد چو حجاج بر حجر
گفتم که چاره نیست مرا از عنایتش
گفتا که  کشت را نبود چاره از مطر
گفتم هنوز کار معاشم تمام نیست
گفتا بکن تمام سخن  گشت مختصر
گفتم  که تا نتیجه چرخ است سعد و نحس
گفتا که تا ذخیره دهرست نفع و ضر
گفتم که چرخ پست همی باد و او بلند
گفتا که دهر زیر همی باد و او زبر
گفتم ز سعد ناصح او باد بهره مند
گفتا ز نحس  حاسد او باد بهره ور
گفتم عنایت ملکش باد سازگار
گفتا هدایت ملکش باد راهبر
همیشه بر گل و نسرین دو زلف آن بت دلبر
یکی کارد همی سنبل یکی بارد همی عنبر
به سان چنبر و چوگان خمیدستند هر ساعت
یکی بر مه زند چوگان یکی برگل  کشد چنبر
ز روی و بوی آن دلبر دو برهان است عالم را
یکی بر ملت تازی یکی بر مذهب آزر
نه ایمان است و نه کفرست روی و موی او لیکن
یکی شد حجت مومن یکی شد حجت کافر
منم زان ماه بی بهره که او را در لب و چهره
یکی را طعم چون شکر یکی را نور چون آذر
دم و  عیشی   مرا دادست عشقش تلخی و سردی
یکی  را سردی از آذر یکی را تلخی از شکر
به  یک روز اندرون صد بار چشم او و روی من
یکی رنگ آرد از سیم و یکی  گردد به رنگ زر
خمار عشق و رنگ عشق او هستند می  گویی
یکی در چشم او ساحر یکی بر روی من زرگر
بود در حسن ناز او بود در عشق صبر من
یکی هر ساعتی افزون یکی هر لحظه ای کمتر
دو دست خویشتن دارم چو رنجوران و مظلومان
یکی از عشق او بر دل یکی از جور او بر سر
اگرچه عارض جانان سرشک و روی من دارد
یکی چون شاخ آذرگون یکی چون برگ نیلوفر
مرا بر تو دل و جان است و هر دو وقف کرده استم
یکی بر عارض جانان یکی بر طلعت  دلبر
اگرچه خوش غزل  گویم بود هم لفظ و هم معنی
یکی با وصف او زیبا یکی با نعت او درخور
غزل جفت ثنا بایدکه هر دو سخت خوب آید
یکی با یار نوشین لب یکی بر میر نیک  اختر
سر احرار بوجعفر که دارد بخشش و دانش
یکی چون دانش صاحب یکی چون بخشش جعفر
امیری کاو ضیا و مخلص از دولت لقب دارد
یکی د ر ملک شاهنشه یکی چون کوشش حیدر
ریاست را کمال آمد امارت را جمال آمد
یکی چون برج را کوکب یکی چون درج را گوهر
خورنق وار عدل او زمین و آب میهن را
یکی شد روضه رضوان یکی شد چشمه کوثر
جهان بی دولت و ملت همیشه با رضای او
یکی دریاست بی کشتی یکی کشتی است بی لنگر
ز بهر او همی سازند بخت و دولت عالی
یکی از آسمان رایت یکی از اختران لشکر
دو چشمه در دو گیتی از دو دست او پدید آمد
یکی شد چشمه زمزم یکی شد چشمه  کوثر
مبارک رای و عالی همتش هستند بر گردون
یکی عیوق را تاج و یکی خورشید را افسر
تمام است احتشام او درست است اعتقاد او
یکی در ملک شاهنشه یکی در دین پیغمبر
ضمیر و کلک او موجود گردانند هر ساعت
یکى افزایش دولت یکی آرایش کشور
چو ابر آمد سر کلکش چو بحر آمد کف رادش
یکی ابرگهر بار و یکی بحر سخاگستر
خلاف و کین او هستند گویی در دل اعدا
یکی سوزانتر از آتش یکی بران تر از خنجر
نفس د ر حلق بدگویش بصر در چشم بدخواهش
یکی گشته است چون سوزن یکی  گشته  است چون  نشتر
اجل گر با امل ضدست ایزد کرد پنداری
یکی در خشم او مدغم یکی در جود او مضمر
چو خشم و جود او بینند حاسد را و مادح را
یکی  گوید که لاتامن یکی  گوید که لاتحذر
ز جود او بر مادح ز حلم او بر حاسد
یکی در بزمگه نعمت یکی در رزمگه کیفر
به روز رزم بود او را دو کار اندر صف هیجا
یکی یازیدن نیزه یکی آهختن حنجر
چو او با نیزه و خنجر به جنگ خصم و دشمن شد
یکی  را سفته شد دیده یکی  را خسته شد حنجر
حسود ش بود چون دریا و خصمش بود چون آتش
یکی پرموج و پرشورش یکی پردود و پراخگر
چو رای او مجهز گشت و عزم او مصمم شد
یکی را کرد شورستان یکی را کرد خاکستر
جوانمردا جوانبختا تو داری حشمت و دولت
یکی در اصل تا آدم یکی در نسل تا محشر
جهان از طلعت و از طالعت نازد که جاویدان
یکی  شد بر زمین معجز یکی  شد بر فلک مفخر
کف و کلک تو شایسته است احسان و کفایت را
یکی چون برج را کوکب یکی چون درج را گوهر
چو بیند روی تو زایر چو گوید مدح تو شاعر
یکی  گردد جوان دولت یکی گردد بلند اختر
تو هم زیبی معالی را تو هم شمسی رییسان را
یکی زیبی هنرپرور یکی شمسی سخاگستر
دبیر توست در دیوان ندیم توست در ایوان
یکی کافی تر از صاحب یکی معطی تر از جعفر
نگه کن در دل حاسد گذر کن بر در دشمن
یکی را داغ بردل نه یکی را مهر نه بر در
پر از مدح تو دارم دل پر از شکر تو دارم جان
یکی اندر صفت بی حد یکی اندر عدد بی مر
چو شکر و مدح تو بر دفتر و دیوان نگارم من
یکی باشد سر دیوان یکی باشد سر دفتر
الا تا در جهان  گاهی بهار و گه خزان باشد
یکی از ماه فروردین یکی از ماه شهریور
یکی ماند به  هم توفیق و هم تایید یزدانی
ا تورا همراه و همسایه تورا همدوش و هم بستر
همیشه تا که خورشیدست و ناهیدست برگردون
یکی دارا و فرمانده یکی معشوق و خنیاگر
غبار اسب تو بادا و خاک آستان تو
یکی ناهید راگرزن یکی خورشید را افسر
همه ساله همی بادا به بهروزی و پیروزی
یکی رای تو را خادم یکی بخت تو را چاکر
همیشه رای تو روشن همیشه عزم تو محکم
یکی چون جام  کیخسرو یکی چون سد اسکندر
دو چیز اندر دو دست تو به گاه عشرت و شادی
یکی جام می صافی یکی زلف بت دلبر
سوال کردم از اقبال دوش وقت سحر
چهار چیز که نیکوترست یک ز دگر
نخست گفتم کان بی کرانه دریا چیست
که آب او همه جودست و موج او همه زر
رسیده منفعت آب او به شرق و غرب
رسیده مشعله موج او به بحر و به بر
از آب او شده در ملک باغ دولت سبز
ز موج او شده بر چرخ اوج  کیوان تر
به بیخ شاخ شده آب او که هر شاخی
ز بس بزرگی بی ساحت است و بی معبر
فرات و دجله و جیحون و نیل و سیحون است
به گاه بخشش او بیخ شاخ را چاکر
در او براند ملاح طبع هر روزی
هزار کشتی بی بادبان و بی لنگر
ز گنج فضل گرانبار گشت هر کشتی
به گونه گونه یواقیت وگونه گونه گهر
مسافران جهان در جهان یکی دریا
ندیده اند و نبینند از او شگفتی تر
گهی بدو در مرغابیان رنگین تن
گهی شگفت و عجب ماهیان زرین بر
جواب داد که آن دست راد دستور است
گه گاه کلک همی گیرد و گهی ساغر
سوال کردم کان جشمه مبارک چیست
به لون و شکل چو خورشید و چون دو هفته قمر
نمود فضل خدای آن خجسته چشمه به خلق
چنانکه چشمه حیوان به خضر پیغمبر
به جای تازه گیاه اندر او در و گوهر
به جای آب زلال اندر او ند و عنبر
عیان او ز ضیا و نهان او ز ظلم
برون او ز صفا و درون او ز کدر
چو طاعتی که گناه اندرو بود مدغم
چو آتشی که دخان اندرو بود مضمر
نهاده چون ملکان بر سر افسر زرین
شریف وار فرو بسته گیسوان از بر
نه از ملوک نسب دارد و نه از اشراف
بود همیشه خداوند گیسو و افسر
چو اخترست فروهشه ظاهرش لیکن
سیاه چون شب تاری است باطنش یکسر
فروغ اختر دیدم بسی میانه شب
شب سیاه ندیدم میانه اختر
جواب داد که هست آن دوات صدر عجم
که می نهد گه توقیع پیش خویش اندر
سوال کردم کان زرد چهر لاغر چیست
که گاه عامل نفع است و گاه فاعل ضر
گهی میانه صحرای سیم غالیه بار
گهی میانه دریای قیر غالیه خور
سخی بساط و سخا کسوت و ادیم حصار
شهاب رنگ و سنان شکل و خیزران پیکر
به فرق اسود و روز هنر از او ابیض
به گونه اصفر و روی  کرم از او احمر
بدو معالی بینا و چشم او اعمی
بدو معانی فربی و جسم او لاغر
زمین به دست هوا راست  کرده قامت او
هوا به دست زمین بر میانش بسته کمر
به سان مرغی زرین که نوک منقارش
به مشک ناب نگارد همیشه سیمین بر
صریر او برساند به لفظ معنی را
چو قدرت ملک العرش روح را به  صور
چو شب بود علم مصریان  کند پیدا
به روز رایت عباسیان نشان و اثر
به ابر ماند و بر برگ سوسن و نسرین
به رنگ قطران بارد همیشه ز ابر مطر
چو کوثرست و بزاید ازو همی قطران
وگرچه قطران هرگز نخیزد ازکوثر
جواب داد که کلک وزیر شاه است آن
به حل و عقد جهان نایب قضا و قدر
سوال کردم کان عقدهای گوهر چیست
ز فخرگردن ایام را شده زیور
ضمیر سفته به الماس عقد هر گهری
ز دست طبع مر او را به رشته  کرده هنر
نموده هر گهر آثار نعمت فردوس
گشاده هر هنر آثار حکمت داور
نه منعقد شده در سنگها ز گردش چرخ
نه رنگ یافته درکانها ز تابش خور
همه نتیجه و پرورده دماغ و دل است
همه نهاده و الفغده ی ضمیر و فکر
خزانه را عوض است آن ز تاج نوشروان
زمانه را بدل است آن ز باج اسکندر
سفینه های خرد را فواکه است و نکت
صحیفه های ادب را نوادرست و غرر
چنان که گوهر در دست هیچ بازرگان
ندیده دیده ی گوهرفروش و گوهرخر
جواب داد که توقیع های خواجه بود
به نامه ها بر مانند عقدهای گهر
وزیر عالم عادل عمید ملک ملک
مجیر دولت ابوالفتح اصل فتح و ظفر
علی  کجا پدر او حسین بود به علم
چنان علی است  که او را حسین بود پسر
چهار یار نبی داشتند سیرت خوب
گرفت سیرت ایشان وزیر خوب سیر
شجاع چون علی است و به شرم چون عثمان
کریم طبع چو بوبکر و داد ده چو عمر
کجا ز همت و احسان او حدیث کنند
حدیث حاتم و جعفر هبا شناس و هدر
ز بهر آنکه به یک ساعت آن چه او بدهد
به عمر خویش ندادند حاتم و جعفر
عجب نباشد با همت چنین دستور
اگر ملوک ملک را شوند خدمتگر
به هند آنبه پیل او  برد چیپال
به روم غاشیه اسب او کشد قیصر
ز بوعلی و علی خرم اند در دو جهان
دو پادشاه یکی غایب و یکی ایدر
از آن به عقبی نازد همی ملک سلطان
وزین به دنیا نازد همی ملک سنجر
بهر دو جای نخواهند دور شد هرگز
علی رییس پسر بوعلی رییس پدر
ایا مبشر آزادگان نخواهد خاست
ز نسل بوالبشر اندر زمانه چون تو بشر
بود هزار یکی آنکه از تو بیند چشم
فضیلتی که ز تو گوش بشنود به خبر
چو دفع سازد و تاخیر در سخاوت مرد
بهانه یک ز مگر سازد و یکی ز اگر
سخاوت تو ز تاخیر و دفع دور بود
از آن کجا نه اگر باشد اندرو نه مگر
ز بیم تیغ غلامانت هر دو ا در تعب اندا
جوان و پیر هم از باختر هم از خاور
بود ز سمع بصر را گه ثنای تو رشک
چنانکه گاه لقای تو سمع را ز بصر
ز بیم تیغ غلامانت بر فلک خورشید
به روی درکشد از ماه گاه گاه سپر
بدید در ازل آتش نهیب خشم تو را
از آن نهیب نهان گشت در میان حجر
بدان زمین که تو لشکرکشی و روی نهی
تو را خدای فرستد ز آسمان لشکر
کسی که منکر گردد تو را به اول  کار
رسد به عاقبت او را عقوبتی منکر
خطر ز دشمنی و کین تو کسی جوید
که خانمان کند او عرضه بر هلاک و خطر
اگرچه خصم تو اسباب حزم ساخته بود
وگرچه  کتب حذر جمله کرده بود از بر
کتابه علمت چون بدید روز نبرد
از آن کتابه فراموش کرد کتب حذر
فلک نمود بدو محشری که در دل او
بماند تا گه محشر نهیب آن محشر
مبارک آمد فتح تو در میان فتوح
چنانکه سوره الفتح در میان سور
نه ممکن است معالیت  را قیاس و شمار
که هست عاجز از آن فکرت ستاره شمر
قیاس برگ درختان کجا شود ممکن
شمار قطره باران که را بود باور
اگر ز همت و حلم تو بهره ای یابد
گه سرشک و شرر هم سحاب و هم آذر
شرار آن سوی پستی  گرایدی چو سرشک
سرشک این سوی بالا شتابدی جو شرر
اگر سخا و ثنا را شرایط است تویی
جهان فروز و جوانی فزای و جان پرور
رسید موسم اثار رحمت یزدان
یکی به  چشم شگفتی به  رحمتش بنگر
نمود خواهد در خانه شرف خورشید
صناعتی که چو بستان جهان شود از سر
ز بهر راحت ارواح خلق روح الامین
بهشت را سوی دنیا گشاد خواهد در
گهر فرستد رضوان به دست باد صبا
زگوش و گردن حوران به شاخه های شجر
قنینه سجده برد پیش گل چو بلبل مست
خطیب گردد و از شاخ گل کند منبر
کنند کبکان برکوه لاله را بالین
کنندگوران بر دشت سبزه را بستر
گهی تذروان شادی کنند گرد چمن
گهی گوزنان بازی کنند گرد شمر
سیاه پوشان از بوستان شوند نفور
سفیدپوشان بر بوستان رسند نفر
بنفشه در دل لاله ز داغ رشک نهد
چو سوی لاله به  شوخی  کند نگه عبهر
چوگل بخندد و از مهر روی بنماید
زند ز عشق به رخ بر تپانچه نیلوفر
چو ابر بگسلد اندر هوا تو گویی هست
به  روی آینه بر جای جای خاکستر
گهی چو تیغ تو تابد میان ابر درخش
گهی چو کوس تو آواز بر کشد تندر
زگل دعای تو گویند بلبلان همه شب
ز سرو فاخته آمین کند به وقت سحر
بلند بختا بختم جوان شد از نظرت
نظیر تو نشناسم  کسی به حسن نظر
اگرچه مدح بسی گفته ام بزرگان را
همی نویسم مدح تو بر سر دفتر
همی فزون شود از شکر نعمت تو مرا
سه قوت بدن اندر دل و دماغ و جگر
ز نی شکر بود اندر جهان خلایق را
مرا ز کلک تو شکرست و شکر به ز شکر
چو ساز و آلت و برگ سفر ندارم من
روا بود که معافم کنی ز رنج سفر
همیشه تا صفت خرمی بود ز جنان
چنان کجا صفت ناخوشی بود ز سقر
ز خرمی چو جنان بر ولیت باد جهان
ز ناخوشی چو سقر باد بر عدوت مقر
همیشه تا نبود خامه همچو خنجر تیز
بود دو شاخ یکی و بود دو روی دگر
دو شاخ باد چو خامه دل و زبان کسی
که در وفای تو باشد دو روی چون خنجر
جناب تو علما را ز نایبات پناه
جوار تو حکما را ز حادثات مفر
تو در پناه ملک در زمانه فرمان ده
به همت تو ملک را زمانه فرمان بر
تو را و او را روزی به جشن نوروزی
هم آسمانی  اقبال و هم الهی فر
عاشق آنم که عنابش همی بارد شکر
فتنه آنم که سنجابش همی پوشد حجر
خسته آنم  که ازگل توده دارد بر سمن
بسته آنم که از شب حلقه دارد بر قمر
از شرر هرگز جدا آتش نگردد پس چرا
بر رخ او آتش  است و جسم  من بارد شرر
موی من بنگر چوخواهی عاشقی سیمین سرشک
موی او بنگر چو خواهی دلبری زرین کمر
تا ببینی زر او در دلبری بر روی سیم
تا ببینی سیم من در عاشقی برروی زر
ای بت زیبا و شیرین سخت غایب گشته ای
راست گویی حور بودت مادر و یوسف پدر
حور باید مادر و یوسف پدر تا در جهان
چون تویی آید به زیبایی و شیرینی پسر
زلف مشکینت ز بی شرمی و بی آبی  که هست
هر زمان بر عارضت پیدا کند لعبی دگر
گه ز سنبل خوشه ای سازد به  گرد نسترن
گه ز عنبر چنبری سازد به گرد معصفر
گه ز بی شرمی نهد بر سوسن آزاد پای
گه ز بی آبی نهد بر لاله سیراب سر
گه ز مشک و غالیه بر سیم سازد ساحری
همچو کلک تاج ملک شهریار دادگر
صدر دنیا بوالغنایم کز سعادتهای چرخ
سوی درگاهش غنیمت های فتح است و ظفر
قوتی دارد ز رایش زان بلند آمد فلک
نسبتی دارد ز لفظش زان عزیز آمدگهر
با لقای او بصر تفضیل دارد بر زبان
با ثنای او زبان تقدیم دارد بر بصر
آب دریا قطره قطره لولو مکنون شدی
گر به دریا بر خیال همتش کردی گذر
باغ  را هرگز نبودی آفت از باد خزان
گر ز ابر جود او بر باغ باریدی مطر
ملک همچون طالع است و رای او چون مشتری
اینت نیکو طالعی  کز مشتری دارد نظر
رادمردان را سپر شد تیر پیک  کلک او
دیده ای تیری که باشد رادمردان را سپر
ای ز لفظ تو جهانی پرمعانی یک سخن
وی ز سهم تو سپهری پرمعالی یک اثر
سایه بخت تو دارد هر چه سعدست از نجوم
مایه عقل تو دارد هر چه جودست از صور
بخشش تو در مروت هست احسان و کرم
دانش تو در کفایت هست برهان هنر
پیش سلطان هست جاهت بیشتر هر ساعتی
لاجرم در ملک و دولت هست جایت پیشتر
خانه محروس و فرزند عزیز شاه را
کدخدای نامداری و وزیر نامور
از جلال تو سه حضرت را جلال است و شرف
وز جمال تو سه دیوان را جمال است و خطر
تا قلم گشته است در دست تو مفتاح فتوح
هست هر سال نوی این شاه را فتحی دگر
گاه جوش لشکرش در شام و در انطاکیه
گاه گرد مرکبش در خلخ و در کاشغر
قهرمان ملک او شد رای تو در شرق و غرب
ترجمان تیغ او شد کلک تو در بحر و بر
خسروان را خانه و گنج و پسر باشد عزیز
شاه را هستی تو تاج خانه و گنج و پسر
روزگار تو پدر را و پسر را درخورست
هم پسر نازد همی از روزگارت هم پدر
تا کفایت های تو در ملک و دین پیدا شدست
سوی خاطرها ز معنی ها همی آید حشر
رای تو مانند گردون است کز تاثیر اوست
هم بدین اندر عجایب هم به ملک اندر عبر
کی رسد بر مایه قدر تو وهم شاعران
زانکه وهم شاعران زیرست و قدر تو زبر
طبع من از شاعری باغی شکفته است و بدیع
تا در آن باغ از مدیح تو نشاندستم شجر
بیشترگردد همی هر ساعت او را بیخ و شاخ
تازه ترگردد همی هر ساعت او را برگ و بر
عنبر و مشک است گویی برگ و شاخش یک به یک
لولو و لعل است گویی برگ و بارش سر به سر
تا ملک در عالم کبری همی دارد مقام
تا بشر در عالم صغری همی سازد مقر
از نحوست هر زمانی دشمنانت را نفیر
وز سعادت هر زمانی دوستانت را نقر
از نظرهای تو خرم روزگار کارساز
وز هنرهای تو شاکر شهریار دادگر
شغل دولت بی خطر شدکار ملت با خطر
تا تهی شد دولت و ملت ز شاه دادگر
مشکل است اندازه این حادثه در شرق و غرب
هایل است آوازه این واقعه در بحر و بر
مردمان گفتند شوریده ست شوال ای عجب
بود ازین معنی دل معنی شناسان را خبر
سر این معنی  کنون معلوم شد از مرگ شاه
ملک و دولت در مه شوال شد زیر و زبر
رفت در یک مه  به فردوس برین دستور پیر
شاه برنا از پی او رفت در ماهی دگر
شد جهان پرشور و شر از رفتن دستور و شاه
کس نداند تا کجا خواهد رسید این شور و شر
این  بلاها هیچ زیرک را نبد اندر ضمیر
وین حوادث هیچ دانا را نبد اندر فکر
کرد ناگه قهر یزدان عجز سلطان آشکار
قهر یزدانی بین و عجز سلطانی نگر
ای دریغا این چنین شاه و وزیری این چنین
چون برفتند از جهان ناگاه با آن زیب و فر
شد به جیحون امر و نهی ارسلان سلطان هبا
شد به  دجله نفی و اثبات ملک سلطان هدر
دهر پر تنبل به جیحون با پدر شد قهر ورز
چرخ پر دستان به دجله با پسر شد کینه ور
از وفات هر دو خسرو بر کنار هر دو آب
صدهزاران خلق را آتش فکند اندر جگر
موج زد دریای غم  تا شاه دریا دل بمرد
هست زیر موجش از انطاکیه تا کاشغر
آن  چه وهنی بود کز کیوان به  ایوانش رسید
تا ز ایوانش به  کیوان شد خروش نوحه گر
بود عدلش بیشتر هر روز با ما لاجرم
هست شور مرگ او هر روز با ما بیشتر
مملکت را ایمنی از ملک او پیوسته بود
ایمنی آمد به سر چون عمر او آمد به سر
داشت  گیتی با بقای او دری اندر جنان
دارد اکنون با فنای او دری اندر سقر
در سقر دود و شرر باشد بلی و اینک شدست
دیده ها از مرگ او پردود و دلها پرشرر
سالها کرد از هنرمندی سفر گرد جهان
با ظفر برگشت و با نیک اختری شد زی سفر
از جهان امسال داد او را هزیمت روزگار
این هزیمت چون فتاد او را پس از چندین  ظفر
آفرید ایزد صدف در آب و در اندر صدف
خاک را بر آب رشک آمد ازین معنی مگر
اخاک را ازا چرخ گردون  بار شد تا او گرفت
در شاهنشه صدف  کردار او در گوش و بر
هست خورشید فلک تا روز حشر اندر محاق
هست خورشید زمین تا نقخ صور اندر مدر
در بصر از دیدن او تیرگی آید همی
و آن به از نادیدن او تیرگی اندر بصر
خسرو اگر مستی از مستی به هشیاری  گرای
ور به خواب خوش دری از خواب خوش بر دار سر
تا ببینی امتی را خسته تیر قضا
تا ببینی عالمی را بسته بند قدر
تا ببینی باغ  ملکت را شده بی رنگ و بوا ی ا
تا ببینی  شاخ دولت را شده بی برگ و بر
ملک بینی منقلب گشته ز گوناگون شگفت
دهر بینی مضطرب گشته ز گوناگون عبر
ای دریغا شخص تو با جانور در زیر خاک
واندر آشوب اوفتاده با هزاران جانور
از تو والاتر که پوشد در جهانداری قبا
وز تو زیباتر که بندد در جهانگیری  کمر
بی تو شاید گر نروید از زمین هرگز نبات
بی  تو شاید گر نبارد هرگز از گردون مطر
همچو اسکندر بپیمودی همه روی زمین
هر چه ممکن بود بنمودی ز مردی و هنر
بر زمین چون پادشاهی برگرفتی کاستی
بر فلک چون بدر گردد کاستن  گیرد قمر
رفتی و بگذاشتی بر دیده من اشک خویش
تا چو خوانم مدح تو بر من فرو بارد درر
چهره و اشکم ز تیمار تو شد چون زر و سیم
تا خطاب نام تو منسوخ شد بر سیم و زر
پر شکر بود از مدیح تو زبانم مدتی
هستم از مدح تو اکنون خون ناب اندر شکر
نام و نان من بیفزودی و فرمودی مرا
تا به  نظم آرم فتوحت  را به  لفظی  مختصر
خاطرم نظم فتوحت را گهر در رشته کرد
رشته ها بگسست و از چشمم برون آمد گهر
گر ز گیتی کرد فانی قهر یزدانی تو را
هست باقی از سر تیغ تو در گیتی اثر
آن درختی کز فتوحت تا قیامت و رسته گشت
بیخش اندر خاورست و شاخش اندر باختر
تخت تو جای پسر کرد آن خداوندی که او
کرد از آغازشاهی تخت تو جای پدر
از تو در خلد برین جان پدر خشنود بود
باد در خلد برین جان تو خشنود از پسر
با بشرکردی فراوان خیر در دار فنا
باد در دار بقا حشر تو با خیرالبشر
شخص پاک تو به خاک آمد سزای رحمتش
سوی شخص تو ز رحمت باد ایزد را نظر
شاعر مخلص معزی با دعا و مرثیت 
روی بر خاکت نهاده همچو حاجی بر حجر
در هر چمن از گردش خورشید منور
درست به پیمانه و مشک است به ساغر
دری که بدو روی زمین گشت موشح
مشکی که بدو روی هوا گشت معطر
گر زنده نگشتند به  گلزار و به  کهسار
هم مانی صورتگر و هم آزر بتگر
کهسار چراگشت پر از صورت مانی
گلزار چرا گشت پر از لعبت آزر
بر طرف چمن هست مگر تخت سلیمان
بر فرق شجر هست مگر تاج سکندر
بس خرم و آراسته شد باغ به نوروز
ما نا که گرفته است ز روی بت من فر
تشبیه بهار ای بت دلبند بلا جوی
هرچ  آن نگرم  با صفت  توست  برابر
تا بیچ و خم از زلف تو بر دست بنفشه
تا راستی از قد تو بر دست صنوبر
چون خط تو آمد به صفت سنبل و شمشاد
چون عارض رنگین تو آمد گل احمر
در کوه نگه کردی و در باغ  گذشتی
تا چون رخ  و چون چشم تو شد لاله و عبهر
نی نی که صفات تو ز خوبی و ملاحت
صد بار ز تشبیه بهارست نکوتر
هرگز نبود خم بنفشه به سر ماه
واینک به سر ماه شد آن زلف چو چنبر
هرگز ز صنوبر نبود تافته خورشید
وز قد تو شد تافته خورشید منور
با سنبل و شمشاد دو پیکر نبود جفت
جفت خط مشکین تو گشته است دو پیکر
برگل نبود سلسله از عنبر سارا
صد سلسله بر عارض تو هست ز عنبر
لاله نکند بستر و بالین ز شب تار
شب را ز رخ  توست چه  بالین و چه بستر
عبهر نکند غمزه و دل نگسلد از تن
زلف تو کند غمزه و دل بگسلد از بر
چونانکه تو از خوبی و گیتی زبهارست
از مدح خداوند دلم هست توانگر
من بنده ام و بندگیم هست مطوق
من دوستم و دوستی ام نیست مزور
در بندگی آنجا که تو را حلقه مراگو ش
در دوستی آنجا که تو را پای مرا سر
صد بوسه دهم برکف بای تو من امروز
عذرم بپذیری و مرا داری باور
آن لب که کف پای تو امروز ببوسد
فرداش علی بوسه دهد بر لب کوثر
تا خشنودی  عفو و رضای تو نباشد
عاطر نشود خاطر من بنده چاکر
تا پیرهن یوسف یعقوب نباشد
روشن نشود دیده یعقوب پیمبر
تا سعد دهد نفع و کند عیش مهنا
تا نحس  کند ضر و کند رنج میسر
تقدیر قدر حکم تو را گشته متابع
تاثیر فلک امر تو را گشته مسخر
باقی به تو تایید چو اجسام به ارواح
قایم به تو اقبال چو اعراض  به جوهر
نوروز تو و عید تو فرخنده و میمون
مستقبلت از ماضی خرم تر و خوش تر
از سعد نصیب ولیت باد همه نفع
وز نفع نصیب عدویت  باد همه ضر
گر ز حضرت به  سوی خلد برین رفت پدر
گشت چون خلدبرین حضرت از اقبال پسر
ور به غرب اندر یک باره نهان شد خورشید
از سوی شرق پدید آمد تابنده قمر
ور شجر در چمن ملک بیفتاد ز پای
پایدارست هم اندر چمن ملک ثمر
ور شد از بیشه دولت اثر شیر ژیان
اندر آن بیشه هم از بچه شیرست اثر
ور ز آفاق بشد فرخی فر همای
باز بگشاد در آفاق به پیروزی پر
ور شد از دور فلک زیر زمین بحر کرم
موج زد بر فلک از روی زمین بحر هنر
پسر فضل کریمی که به  افضال و کرم
از جهان ختم محمد همه فتح است و ظفر
خواست از آفت و آشوب درین ماه نفیر
آمد از راحت و آرام درین ماه نفر
جامه تعزیت افکند در آن ماه قضا
مژده تهنیت آورد در این ماه قدر
پیش یزدان به قیامت گله و شکر کند
پدر از ماه محرم پسر از ماه صفر
بودنی بود و قلم رفت و چنان خواست خدا
که ستاند ز یکی ملک و سپارد به دگر
از پسر هست به عقبی پدر افروخته جان
وز پدر هست به دنیا پسر افراخته سر
ای امیری که تو را هست امارت زیبا
وی وزیری که تو را هست وزارت درخور
هم  کریم بن کریم بن  کریمی ز نسب
هم وزیر بن وزیر بن وزیری به گهر
نام پیغمبر و جاه پدر امروز توراست
وز تو شادست روان پدر و پیغمبر
بود هم نام تو خیر بشر و فخر عرب
تویی  امروز جمال عجم و زین بشر
صدر فخری و نظامی به تو میراث رسید
چیست در عالم از این خوب تر و زیباتر
پدر و جد تو کردند همه کار به حق
ملک مشرق حق داد به دست حق ور
ای چو خورشید به جوزا تو قبول ملکی
که ز خورشید و ز جوزاش سزد تاج و کمر
جسم شد ملت و تایید تو در جسم روان
چشم شد دولت و تدبیر تو در چشم بصر
یافت میدان زرکاب و قدمت حشمت و جاه
یافت دیوان ز بنان و قلمت رونق و فر
درگهت کعبه فخرست و کفت زمزم جود
حاجیانند بزرگان و رکاب تو حجر
خلق چون کشت بهارند و تو همچون مطری
کشت را چاره نباشد به بهاران ز مطر
مرهمی نه  زکرم بر جگر خلق جهان
که شدستند ز داغ پدرت خسته جگر
اندرین ملک به جای پدر خویش نشین
واندرین قوم به چشم پدر خویش نگر
هرچه ممکن شود از عدل نظر باز مگیر
که امید همگی در تو به عدل است و نظر
عذر بپذیرکه مدح تو نگفتم به کمال
که تسلی است درین شعر و شگفتی و عبر
چون تسلی و شگفتی و عبر جمع شود
مدح ممدوح به واجب نتوان برد بسر
تاکه باشد به زمین بر اثر هفت اقلیم
تا که باشد به فلک بر نظر هفت اختر
باد هفت اقلیم اندر خط فرمان ملک
باد هفت اختر سیاره تو را فرمانبر
از تو راضی به جنان جان خداوند شهید
وز تو باقی به جهان  گوهر او تا محشر
همه آفاق به مهر تو سپرده دل و جان
وز حوادث همه را حشمت و جاه تو سپر
ماه تابان دیده ای تابان ز سرو جانور
گر ندیدستی بدان زیبا نگار اندر نگر
تا رخ و بالای او معلوم گرداند تورا
کاسمان را ماه  گویای است و سرو جانور
بینی آن رخ  کز نگار و رنگ او بی قدر شد
صنعت بافنده دیبای روم و شوشتر
بینی آن بالا که تا او را بلندی داد چرخ
پست شد سرو سهی در کشمر و در غاتفر
هست زیباتر ز دولت هست شیرین تر ز عمر
عشق آن زیبا نگار و وصل آن شیرین پسر
عارض او رنگ آتش دارد و دل رنگ دود
کس نبیند در جهان زین دود و آتش طرفه تر
دود باشد بر زبر همواره و آتش زیر دود
از چه  معنی دود او زیرست  و آتش برزبر
از مژده خون جگر بارند و خون دل خورند
عشقبازانی که باشد یارشان بیدادگر
یار من گر داد من دادست کار من چراست
خوردن خون دل و باریدن خون جگر
از لب چون شکر او بوی مشک آید همی
هر زمان گویی به عمدا مشک مالد برشکر
آن همی خواهد که بر مشک و شکر هر ساعتی
شکر و مدح نایب دستور را باشد گذر
سید دنیا معین الملک فخر روزگار
ناصح دولت  مشیر خسرو پیروز گر
نامدار و خوب کرداری که نام و کنیتش
نام شیر ایزدست و کنیت خیرالبشر
خانه  تایید او را پاسبان آمد قضا
قلعه اقبال او را کوتوال آمد قدر
مهر او شاخ است  کاو را جز غنیمت نیست بار
کین او تخم است  کاو را جز هزیمت نیست بر
د ر پناه او اگر گنجشک سازد آشیان
گیرد از اقبال او سیمرغ را در زیر پر
در حجر آهن ز بهر کلک او آمد پدید
وز صریر کلک او آتش نهان شد در حجر
سرد باشد در سقر انفاس بدخواهان او
زمهریر سرد از آن انفاس خیزد در سقر
بر حذر خندد قضا چون بود خواهد بودنی
عزم او را من قضا خوانم که خندد برحذر
ای چو آتش در عناصر همت  تو در همم
وی چو لولو در جواهر سیرت تو در سیر
کنیت و نام و خطاب تو در آغاز مدیح
هست واجب همچو بسم الله در آغاز سور
آن بزرگانی  که بگذشتند نا دیده تو را
شدکنون ارواح ایشان آرزومند صور
هر هنر کز گاه آدم تاکنون یزدان پاک
در بشر بسرشت  در شخص تو بینم آن  هنر
قادر یزدان که اندر یک بشر موجود کرد
هر هنرکاندر وجود آمد ز نسل بوالبشر
آن که بنماید به قدرت هر چه خواهد در جهان
گرهمه چیزی نماید چون توننماید دگر
هرکجا درجی بیارایی به خط دست خویش
قیمت آن درج افزون باشد از درج گهر
زیر هر لفظی ز الفاظ تو شاه و خواجه را
مدغم و مضمر بشارتهای فتح است و ظفر
خواجه اعزاز تو از جد و پدر آموخته است
آن  کند آخر پسر کاموزد از جد و پدر
مهتراگر از فراق تو دهانم هست خشک
شکر یزدان را که از شکرت دهانم هست تر
ماندم اندر دست هجران مدتی بی هال و هوش
بودم اندر بند حرمان چندگه بی خواب و خور
روزگار من همه شب بود بی دیدار تو
منت  ایزد را که آن شب را پدید آمد سحر
تا ز هفت اختر بود نام دو اختر بر سپهر
در عجم خورشید و ماه و درعرب شمس و قمر
باد بر ملک عجم تابان و بر دین عرب
از سپهر احتشام و دولت تو ماه و خور
ایا نوشته هنرنامه ها فزون ز هزار
و یا شنیده ظفرنامه ها برون ز شمار
چو رزم شاه هنرنامه شگفت بخوان
چو فتح شاه ظفرنامه بدیع بیار
به رزم او نگر وگرد آن فسانه مگرد
به فتح او نگر و دست از آن حدیث بدار
مشافهه به همه وقت بهتر از ماضی
معاینه به همه حال بهتر از اخبار
حکایتی نشنیدست خلق در عالم
عجب تر از ظفر و فتح شاه  گیتی دار
معز دین خدا خسرو مصاف شکن
خدایگان جهان سنجر ملوک شکار
شهی که بود به مغرب نبرد او امسال
چنانکه بود به مشرق نبرد او پیرار
جز او به مشرق و مغرب ز خسروان که شکست
به نیم روز صف رزم صد هزار سوار
ز رزم غزنین نیکوترست رزم عراق
ز بس عجایب تقدیر عالم الاسرار
مصاف خصم توگفتی که برکشید فلک
ز سنگ و آهن و پولادباره و دیوار
مصاف سلطان گفتی که بر بسیط زمین
پدید شد فلکی پر ستاره سیار
بر آن صفت ز درازی کشیده هر دو مصاف
که وهم کس نرسد از میان همی به  کنار
مثال پیلان چون پاره پاره ابر سیاه
که بر هوا شود از رودبار و دریابار
دمان و جمله برو جنگ جوی پیلانی
همه چو دیو عجب شکل و بلعجب  کردار
نهنگ یشک و ستون بای و اژدها خرطوم
سپهر گردش و که پیکر و صبا رفتار
بتافت آینه از پشت پیل در صحرا
چنانکه مهر درخشان بتابد ازکهسار
شعاع خنجر و رفتار تیر و شکل  کمان
چو برق و ژاله و قوس قزح به وقت بهار
چو روی شست به  خون تیغ جنگیان گویی
که کرد رنگرزی پیشه گنبد دوار
همی ز پیکر آن تیغهای خون آلود
نمود سرخی شنگرف و سبزی زنگار
گه مصاف  گروهی ز لشکر سلطان
اگر شدند پراکنده در یمین و یسار
دو چیز در شدن آن گروه تعبیه کرد
که هر دو کرد پدیدار ایزد دادار
یکی  که تا بنماید به  شاه نصرت خویش
که هست نصرت او به زلشکر جرار
دگر که تا بنماید به خلق مردی شاه
که بی سپاه گه رزم چون  کند پیکار
عجب نباشد اگر بی سپه شود منصور
کرا خدای بود روز رزم ناصر و یار
چو ذوالفقار برآهخت شهریار جهان
نمود مردی و دارات حیدر کرار
دلیروار کمان ظفر چو کرد به  زه
به تیر دوخت سپر بر سوار تیغ گذار
ظفر بیامد و پیوسته گشت با پیکان
در آن میان  که جدا شد ز شست او سوفار
رسیدکوکب نصرت ز آسمان به زمین
چو از زمین به سوی آسمان رسید غبار
سبک شدند و سراسیمه آن سپاه گران
ز تیر شاه و ز پیلان مست جان اوبار
یکی بجست ز پیلان وکرد ناله ی زیر
یکی بخست ز پیکان وکرد نوحه زار
یکی به زیر خس اندر خزید چون خرگوش
یکی به  دام غم اندر فتاد چون کفتار
زغم سرشک یکی  گشت چون  گداخته لعل
ز خون دهان یکی  گشت چون شکافته نار
همی شکسته و مغلوب خسرو منصور
همه فکنده و مقهور دولت قهار
اگر نکردی شاه زمانه رحمت و عفو
در آن دیار نماندی ز دشمنان دیار
به یک نفس ز سر سرکشان برآوردی
به تیغ تیز دخان و به پای پیل دمار
جهان سیاه شدی بر معادیان چو سقر
عراق تنگ شدی بر عراقیان چو حصار
بزرگوارتر از شاه ما به گیتی کیست
که درگذشت به بخشایش از سر آزار
گناه و عذر به هم بود و این نبود شگفت
که در میان دو لشکر چنین بود بسیار
درشت و نرم رود کارها به روز نبرد
بزرگ و خرد بود زخمها به  گاه قمار
همی پلنگ و گهر زاید از میان جبال
همی نهنگ و صدف خیزد از میان بحار
کجا مخالفت اندر جهان پدید آید
گل شکفته کند در زمان خلنده چو خار
کجا موافقت از دور روی بنماید
به یک زمان کند از زهرمار مهره مار
خلاف شاه نبود اختیار شاه عراق
کز آن خلاف بود دور مردم مختار
چو بر مراد سپه بود مدتی مجبور
حواله کرد به تقدیر خالق جبار
سپاس و شکر خداوند را که از پس جنگ
به صلح و دوستی و نیکویی برآمد کار
سپرد شاه به محمود گنج محمودی
که برگرفت ز غزنین به تیغ  گوهردار
به تیغ گوهر دار آنچه بستد از دشمن
به دوست داد سراسر به  دست گوهر بار
به دست خویش ولیعهد کرد شاهی را
که اختیار ملوک است و افتخار تبار
چو داد ملک محمد قرار بر محمود
ازو محمد خشنود شد به دار قرار
چنین نماید تایید ایزدی تاثیر
چنین نماید شمشیر سنجری آثار
فتوح شاه کرامات و معجزات شدست
که اندر آن نرسد وهم و فکرت و گفتار
اگر ملوک و سلاطین رفته زنده شوند
به معجزات و کرامات او دهند اقرار
خدایگانا فتحی برآمدت امسال
که بخت نیک بدان فتح مژده دادت پار
به زینهار تو آیند زین سپس ملکان
که داده ای ا مرای عراق را زنهار
چو عذر و خدمت هرکس فزون شد از مقدار
به نزد تو همگان را فزوده شد مقدار
نظام یافت همه شغلهای بی ترتیب
نسق  گرفت همه کارهای ناهموار
نشاط و رغبت احرار سوی درگه توست
که هست درگه عالیت  کعبه احرار
چو در دیار و بلاد عراق نام تو رفت
شرف  گرفت ز نام تو آن بلاد و دیار
فزوده کرد ز نامت خلیفه در بغداد
جمال خطبه و منشور و سکه و دینار
ز پیش خویش فرستاد سوی حضرت تو
لوا و خاتم و شمشیر و جبه و دستار
اگر سکندر رومی همی ولایت داد
ملوک را ز در روم تا حد بلغار
تو درگشادن گیتی سکندر دگری
تو را سزد که ولایت دهی سکندر وار
چرا همی به سکندر توراکنم مانند
ازین حدیث مرا کرد باید استغفار
ز دست تو ملکانی نشسته اند به ملک
که پیش هر ملکانی سکندرست هزار
سه خسروند به هند و عراق و ترکستان
که از عطای تو دارند هر سه استظهار
همیشه شکر تو دارند در میانه جان
چنانکه نقطه بود در میانه پرگار
توراست بخت مشیر و خرد نصیحت گر
تو راست فتح ندیم و ظفر سپهسالار
به فر بخت توگردد به انتها آسان
هر آن مصاف که باشد به ابتدا دشوار
وگر بود به شب تار عزم رزم تو را
سعادت تو کند روز روشن از شب تار
جهان که جود تو بیند ز بحر دارد ننگ
زمین  که دست تو بیند ز ابر دارد عار
هر آن عدو که ز پیکار تو بلندی جست
بلند گشت سرانجام لیکن از سر دار
کرا خمار گرفت از شراب کینه تو
به عاقبت ز شراب اجل شکست خمار
کسی که بود به تیمار بی پرستش تو
چو پیش تخت تو آمد جدا شد از تیمار
رسید تا ز خراسان رکاب تو به عراق
فلک به کام و مراد دل توکرد مدار
ز دهر کند شده دشمنانت را دندان
ز بخت تیزشده دوستانت را باز آر
سزد که جان بفشانند بندگان امروز
که آمدی و نمودی به بندگان دیدار
کنند بر سم اسبان تو فریشتگان
زخلدگوهر و از آسمان ستاره نثار
به فال  گیر شها شعرهای بنده خویش
همه گزیده چو یاقوت و لولو شهوار
که کردگار به زودی تو را کند روزی
هر آنچه فال زند بنده تو در اشعار
کتاب فتح تو سال دگر بپردازد
چو بوستانی آراسته به رنگ و نگار
نهال او را از نکته و نوادر برگ
درخت او را از حکمت و معانی بار
همیشه تا که بود بر سپهر اختر  هفت
همیشه تاکه بود در زمانه طبع چهار
تو را نصیب ز هفت و چهار باد سه چیز
تن درست و دل شاد و دولت بیدار
نهاده پیش تو بر دست سروران سپاه
به رزم جان عزیز و به بزم جام عقار
شهان و تاجوران را به مشرق و مغرب
بر استان و سم اسب تو لب و رخسار
تو از سعادت جاوید و از عنایت بخت
ز عمر و ملک و جوانی وگنج برخوردار
بر فتح همی دور کند گنبد دوار
بر سعد همی سیرکند کوکب سیار
وین را اثر آن است که بر لشکر غزنین
گشتند مظفر سپه شاه جهاندار
آن طایفه را کرد همی تعبیه حاسد
وین طایفه را ساخت همی تعبیه دادار
بیهوده بود تعبیه حاسد مقهور
جایی که بود تعبیه واحد قهار
چون خصم فرستاد ز غزنین به در بست
با کوکبه و پیل یکی لشکر جرار
آشوب صف میمنه شان تا حد کابل
آسیب تف مسیره شان تا در قزدار
چون نار فروزنده و سوزنده شد امروز
شمشیر سپاه ملک اندر صف پیکار
آن لشکر انبوه چو از پل بگذشتند
دیدند پس و پیش همه آب و همه نار
کردند ره حزم رها از فزع و بیم
چه حاجب و چه میر و چه سرهنگ و چه سالار
کرد و عرب و غزنوی و خلخ و هندو
گشتند سراسیمه و مخذول به یکبار
یک جوق شده کشته و یک خیل گریزان
یک فوج شده غرقه و یک قوم گرفتار
از خون روان وز تن افکنده به هم بر
صحرا همه وادی شد و هامون همه کهسار
گفتی که بر آن قوم همی طایر منحوس
چون طیر ابابیل زند سنگ به منقار
نشگفت که مقهور شد آن لشکر مخذول
مقهور شود لشکر سلطان ستمکار
از ناحیه سند کنون تا به در هند
بس کس که از این رنج به دردست و به تیمار
بس زن  که  کنون بر پسر و شوی و برادر
جون مویه گر از درد همی مویه  کند زار
بس ناز که شد محنت و بس نام که شد ننگ
بس لاف که شد خجلت و بس فخر که شد عار
اندر عرب و در عجم آثار فتوح است
از سنجر خصم افکن و از حیدر کرار
معبود چنان خواست که از حیدر و سنجر
تا حشر بود در عرب و در عجم آثار
ای شاه جهاندار جهانداری و شاهی
از فر تو دارد شرف و قیمت و مقدار
تاجست ز فرمان تو بر تارک شاهان
طوق است زاحسان تو برگردن احرار
هرکس که مقرست به یزدان و پیمبر
دادست به پیروزی و اقبال تو اقرار
گر خصم سپه کرد همه کار تبه کرد
تا آینه ملک سیه کرد به زنگار
او نیست سزاوار به ملک پدر و جد
از دست تو شاه است بدان ملک سزاوار
بنشیند و از نام و خطاب تو به غزنین
هم خطبه بیاراید و هم سکه و دینار
هر مه متواتر کند از زر و جواهر
پیلان سبکبار به حمل تو گرانبار
آوردن آن  گنج  کنون بر تو شد آسان
وز پیش تو شد بر دگران مشکل و دشوار
اسلاف تو را چون نشد این کار میسر
دانند بزرگان که نه خردست چنین کار
تو شاه ملوک و ملک شاه نشانی
وین است همه ساله تو را سیرت و کردار
هرچند که گفتار ز کردار فزون است
کردار تو در ملک فزون است ز گفتار
کس چون تو نبودست ز شاهان گذشته
هر چند که خوانیم همی قصه و اخبار
بخت عدو از دولت بیدار تو خفته است
وقت است که گوییم زهی دولت بیدار
هر خصم که از کین و خلاف تو سرافراشت
گردون علم دولت او کرد نگونسار
هر شهر که آن را رسد از کین تو آسیب
خالی بود آن شهر ز دیار و ز طیار
با کین تو گویی به هوا و به زمین بر
آرام نگیرند نه طیار و نه دیار
این فتح نخستین به همه حال دلیل است
بر ملک بی اندازه و بر نعمت بسیار
گویند چو پالیز نکو خواهد بودن
آید اثرش برگله از پیش پدیدار
تا زردکند روی چو پخته شود آبی
تا کفته کند پوست چو پر دانه شود نار
اعدای تو را باد کفیده شده و زرد
جون نار و چو آبی همه ساله دل و رخسار
ای آمده ز مشرق پیروز و کامکار
کرده نشاط مغرب دلشاد و شاد خوار
داده قرار زاول و هند و نهاده روی
بر عزم آنکه روم و عرب را دهی قرار
از دودمان و گوهر سلجوق چون تو کیست
صاحبقران عالم و سلطان روزگار
زان هفت پادشا که ز سلجوق بوده اند
کس را نداد آنچه تو را داد کردگار
جز تو به یک زمان که برآورد در جهان
از پادشاه و لشکر زاولستان دمار
جز تو که کرد بر در غزنین و نیم روز
صد ساله  گنج و مملکت خصم تار و مار
جز تو به ساعتی که  گرفت از ملوک دهر
هفتاد پیل مست و چهل تخت شاهوار
اندر دیار توران و اندر دیار هند
بهرام شاه و خان ز تو گشتند تاجدار
سلطان نشان نبود چو تو هیچ پادشاه
خاقان نشان نبود چو تو هیچ شهریار
هر شاه نیست چون تو جهانگیر و ملک بخش
هر مرد نیست حیدر و هر تیغ ذوالفقار
اقرار داده اند همه آفریدگان
کز نصرت آفرید تو را آفریدگار
در شاهنامه گر چه شگفت است و نادرست
اخبار جنگ رستم و رزم سفندیار
بیش از سفندیار و زیادت ز رستم است
هر پهلوان ز لشکر تو روز کارزار
هستی تو چون سلیمان بر اسب بادپای
هستی تو چون فریدون با گرز گاوسار
با گرز چیره تر که فریدون کند نبرد
بر باد خوبترکه سلیمان شود سوار
روزی که تیغ گیری و مردی کنی به رزم
خورشید و ماه را نتوان دید از غبار
روزی که جام گیری و شادی کنی به بزم
بینند بر زمین مه و خورشید صدهزار
اندر پناه عدل تو هستند بی گزند
از چرغ و باز و شاهین کبکان کوهسار
وز فر دولت تو شدستند مهربان
بر آهوان دشتی شیران مرغزار
هنگام جود فرق و تفاوت بسی بود
از دست بد ره بار تو تا ابر قطره بار
کان را زآب صرف بود قطره بی قیاس
وین را ز زر ناب بود بدره بی شمار
ای خیل بندگان تو چون سیل بر جبال
وی فوج جنگیان تو چون موج در بحار
گر بر شکارگاه تو قیصر کند گذر
نخجیر و مرغ پیش تو راند گه شکار
ور سوی بارگاه تو فغفور بگذرد
مهره  زند به چهر بساط تو روزبار
امسال گرد اسب تو خیزد ز قیروان
گر پار خواست گرد سپاهت ز قندهار
بر جان آن کسی نخورد زینهار چرخ
کوبنده وار پیش تو آید به زینهار
ور خصم  کارزار تو را آرزو کند
گردد ز کارزار تو بر خصم کار زار
خواهد سپرد ملک جهان را به تو خدای
افزون از آنکه هست تو را وهم و انتظار
او حق شناس توست تو فضلش همی شناس
او حق گزار توست تو شکرش همی گزار
شاه بزرگواری و از فر طلعتت
شادست و خرم است وزیر بزرگوار
همچون گل بهار رخ خواجه بشکفید
کز تو سرای خواجه بیاراست چون بهار
حاصل شد از حضور تو امروز خواجه را
تاریخ حشمت و سبب عز و افتخار
چون یادگار جد و پدر در جهان تویی
از عم خویش خواجه تو را هست یادگار
پیش معز دین نسزد جز قوام دین
در پیش اختیار نزیبد جز اختیار
اسباب شاهی از هنر توست مستقیم
اصل وزارت از قدم اوست استوار
تو صاحب حسامی و او صاحب قلم
تو مملکت ستانی و او مملکت نگار
گر جان ز بهر خدمت و مهرت نداشتی
اندر ضیافت تو ز جان ساختی نثار
از کردگار خویش برای صلاح خلق
خواهد همی بقای تو پنهان و آشکار
حون در بهار کار توشادی و عشرت است
آن به  که خواجه نیز بود در میان کار
اندر نسیم باده تو باد دولت است
چون بروزد به مرد شود مرد بختیار
از باده تو به که بزرگان شوند مست
تا عقل بی حجاب بود مغز بی خمار
تا در مدار باشد همواره هفت چرخ
تا زیر هفت چرخ طبایع بود چهار
پیوسته بر مراد و هوای دل تو باد
این چار را تولد و آن هفت را مدار
امروز باد بخت تو پیروزتر ز دی
و امسال باد بخت تو فرخنده تر ز پار
تو خسرو زمان و زمان با تو نیک عهد
تو داور جهان و جهان با تو سازگار
تا باغ زرد روی شد از گشت روزگار
بر سر نهاد توده کافور کوهسار
از برف شد بدایع کهسار در حجاب
وز ابر شد صنایع خورشید در حصار
هامون برهنه گشت ز دیبای هفت رنگ
گردون نهفته گشت به سنجاب سیل بار
باد صبا به باغ بسوزد همی بخور
باد خزان به چرخ برآرد همی بخار
زاغ سیاه یافت به میراث بوستان
اماغ ا سپید داد به تاراج لاله زار
قمری کنون همی نسراید به گلستان
بلبل  کنون همی نگراید به مرغزار
اذر به جای لاله کوهی است با فروغ
آذر به جای سوسن جویی است آبدار
هست آبگیر را به رخام اندرون مقام
هست آفتاب را به کمان اندرون قرار
بر دوش دشت هست زکافور طیلسان
در گوش باغ هست ز دینار گوشوار
هر روز بر درخت بپوشند جامه ای
کش زر پخته پود بود سیم اخام ا تار
یک چند نوبهار بیاراست روی خویش
آمد خزان و کرد نهان روی نوبهار
زودا که نوبهار برآرد سر از زمین
گردد به دولت ثقه الملک آشکار
صدر عراقیان و خداوند رازیان
بومسلم ستوده رییس بزرگوار
نسل سروشیار پراکنده در جهان
بومسلم است سید نسل سروشیار
گرگاه کودکی پدر از وی کناره شد
بختش به عز و ناز بپرورد در کنار
شد بدسگال دولت او پیشکار خلق
و او را همیشه بخت بلندست پیشکار
او روز و شب ز خالق هفت آسمان به شکر
دشمنش دام خدمت مخلوق را شکار
ای درگه بلند تو تا لیف احتشام
وی حضرت شریف تو تاریخ افتخار
در حق شناختن ز تو به نیست حق شناس
در حق گزاردن ز تو ا مه ا نیست حق گزار
روز درنگ تو نبود خاک را سکون
روز شتاب تو نبود چرخ را مدار
کار هنر به همت تو گیرد استوا
بند خرد به دولت تو گردد استوار
گفتار توست حجت تقدیر لم یزل
کردار توست صورت توفیق کردگار
جاه تو وصف را ندهد پیش خویش راه
بخت تو وهم را ندهد پیش خویش بار
سرگشته شد ز جود تو گردون به زیر عرش
فرسوده شد ز حلم تو ماهی به زیر بار
ارکان دین ز جاه تو جویند ایمنی
اعیان ری ز رای تو خواهند زینهار
از عزم خویش بر دل مردان زنی رقم
وز حزم خویش بر سر شیران  کنی فسار
آسایش قضا و قدر زیر دست توست
با خامه تو هر دو رفیقند و سازگار
آن ساختی به خامه که هرگز نساختند
موسی به چوب زنده و حیدر به ذوالفقار
تا کی ز جود صاحب عباد و همتش
در خدمت تو هست به همت چنو هزار
نبتی  که بر دمد به سپاهان ز خاک او
هر ساعتی ثنای تو گوید هزار بار
ای بخت تو فراشته بر آسمان علم
وی نام تو نگاشته بر مشتری نگار
من ا کهترا آمدم ز نشابور سوی ری
وز بهر خدمت تو گذشتم بدین دیار
در مجلس تو بود یکی شاعر عزیز
زان شاعر عزیز معزی است یادگار
از شهریار خلعت و منشور یافتم
مقبل شدم به خلعت و منشور شهریار
دانم که اختیار پدر خدمت تو بود
من نیز چون پدرکنم این خدمت اختیار
ده روز مدح گوی بوم بر بساط تو
زان بس شوم به خدمت سلطان روزگار
دریاست خاطر من و گوهر در او سخن
در مجلس شریف توگوهر کنم نثار
شعری که خاطرم به معانی بپرورد
باشد یکی طویله پر از در شاهوار
در نقد و در شناختن شعرهای خویش
بر همت و کفایت تو کردم اختصار
تا هست در زمانه فانی بلند و پست
تا هست در میانه  گیتی عزیز و خوار
بادی بلند و دشمن تو پست و سرنگون
بادی عزیز و حاسد تو خوار و خاکسار
اقبال همنشین تو بالصیف والشتا
توفیق رهنمای تو باللیل والنهار
تا خزان زد خیمه کافورگون در کوهسار
مفرش زنگارگون برداشتند از مرغزار
تا برآمد جوشن رستم به روی آبگیر
زال زر باز آمد و سر برکشید از کوهسار
تا وشق پوشان باغ از یکدیگر گشتند دور
در هوا هست از سیه پوشان قطار اندر قطار
چیست این باد خزان  کز باغها و راغها
بسترد آسیب و آشوبش همه رنگ و نگار
گشت دست یاسمین زاسیب او بی دستبند
گشت گوش ارغوان زآشوب او بی گوشوار
اندر آمد ماه مهر و در ترازو رفت مهر
تا چو تیر و چون ترازو راست شد لیل و نهار
دانه نارست سرخ و روی آبی هست زرد
ای عجب  گویی به عمدا خون آبی خورد نار
در طبایع نیست مروارید را اصل از شبه
پس چرا ابر شبه رنگ است مروارید بار
شست پنداری رخ آبی به آب زعفران
تا چو دست زعفران آلوده شد برگ چنار
باغها بینم همی پر زنگیان پای کوب
چهره اندوده به قیر و جامه آلوده به قار
تاکه در رقص آمدند این پای کوبان خزان
سازها کردند پنهان مطربان نوبهار
مهرگان باز آمد و بر دشت لشکرگاه زد
گنج خواه آمد که او هست از فریدون یادگار
خواست افریدون ز شاهان گنج و آنگه مهرگان
گنج فروردین همی خواهد ز باغ  و جویبار
بندگان مهربان از بهر جشن مهرگان
تحفه ها آرند پیش خسروان روزگار
گرچه دریا عاجزست از آمدن بر دست ابر
رشته لولو فرستد پیش تخت شهریار
شاه گیتی ارسلان ارغو که چون الب ارسلان
هست بر شاهان  گیتی کامران و کامکار
سایه یزدانش خوان او را که کر خوانی سزاست
زآنکه هست او سایه یزدان و خورشید تبار
کیست چون او گاه بزم افروختن خورشیدوش
کیست چون او گاه بزم آراستن جمشیدوار
تخت شاهی را به بزم اندر چنو باید ملک
اسب دولت  را به  رزم اندر چنو باید سوار
هست از این سرو جوان پیر و جوان را ایمنی
یارب این سرو جوان را داری اندر زینهار
از نژاد و گوهر سلجوقیان پیدا شدست
طلعت او را همی  کردست  گیتی انتظار
طلعت او از سعادت داد گیتی را نشان
راست پنداری سعادت پروریدش درکنار
کار او عدل است و آشوب از جهان برداشتن
وین دو باید شاه را تا ملک او گیرد قرار
بخت خندد هر زمان بر دشمنان دولتش
دشمنان دولتش زین غم همی  گریند زار
عقل و فضل از خدمتش خیزد که مردم را همی
زان بود تهذیب لفظ و زین بود ترتیب  کار
دولت او نیست چون جسمانیان صورت پذیر
لیکن اندر شرق و غرب آثار او هست آشکار
گر پذیرد دولت او صورت جسمانیان
شرق  گیرد در یمین و غرب  گیرد در یسار
ای جهانداری که تا محشر وفادار تواند
هفت  کوکب در مسیر و هفت  گردون در مدار
با کمر نوشین روانی با کله کیخسروی
با کمان افراسیابی با کمند اسفندیار
بر سرین گور و چشم آهو اندر شعرها
شاعران گویند معنی ها چو در شاهوار
زان شرف  کز تیر و از تیغت همی یابند زخم
آهوان بر چشم و گوران بر سرین روزشکار
مار کردارست شمشیرت که زهر جانگزای
در سر شمشیر توست و در بن دندان مار
زیر حکم تو خراسان چون حصاری محکم است
سایه فرمان تو چون خندقی  گرد حصار
اصلش از عدل تو و دیوارش از شمشیر توست
اینت  دیوار بلند و آنت اصلی استوار
نصرت تو بر دلیران جهان پوشیده نیست
آزمودستند در نصرت تو را سالی سه چار
آنچه دیدند از تو خصمان اعتبار عالم است
وای بر قومی  که نگشایند چشم اعتبار
آفتاب ایزد هزار افزون توانست آفرید
چون یکی بس بود عالم را چه معنی از هزار
چون تو بسیاری توانست آفرید اندر جهان
چون تو بس بودی جهانرا بر یکی  کرد اقتصار
تا بود ریگ بیابان  گرم در ماه تموز
تا بود برگ درختان سبز در فصل بهار
باد چون ریگ بیابان نعمت تو بی قیاس
باد چون برگ درختان لشگر تو بی شمار
بسته پیمان تو لشکرکشان نامور
بنده فرمان تو گردنکشان نامدار
بر تو هم جشن عرب میمون و هم جشن عجم
وز رسومت هم عرب را هم عجم را افتخار
مشک و شنگرف است  گویی بیخته بر کوهسار
نیل و زنگارست  گویی ریخته بر جویبار
طبله عطارست  گویی در میان  گلستان
تخت بزازست  گویی در میان لاله زار
از زمین گویی برآوردند گنج شایگان
بر چمن  گویی پراکندند در شاهوار
از شکوفه باغ شد ماننده رخسار دوست
وز بنفشه راغ شد ماننده زلفین یار
از گوزنان هست در هامون گروه اندر گروه
وز کلنگان هست برگردون قطار اندر قطار
قمریان چون مقریان گشتند بر سرو بلند
بلبلان چون مطربان  گشتند بر شاخ چنار
گه  کنار سبزه پر عنبر کند باد صبا
گه دهان لاله پر لولو کند ابر بهار
گر به لاله بنگری دارد پر از لولو دهان
ور به سبزه بگذری دارد پر از عنبر کنار
گر چه پنهان است درگردون بهشت جاودان
کرد یزدان در زمین خرم بهشتی آشکار
تا به پیروزی و شادی اندرین خرم بهشت
خوش  گذارد روزگار خویش شاه روزگار
سید شاهان مشرق ارسلان ارغو که هست
آفتاب نسل و تاج دوده و فخر تبار
خسروی  کاو را ز تسبیح  کرام الکاتبین
حرز و تعویذست بسته بر یمین و بر یسار
بند دولت محکم است از عزم چون او پادشاه
چشم ملت روشن است از رای چون او شهریار
شد متابع رایتش را آفتاب اندر مسیر
شد مسخر مرکبش را آسمان اندر مدار
پشت ماهی سوده گردد هر کجا ساید رکاب
روی نصرت تازه گردد هر کجا گیرد قرار
زهره ساقی زیبد اندر مجلس او روز بزم
مشتری حاجب سزد بر درگه او روز بار
مدح او بر خاک خوانی زر برون آید ز خاک
نام او بر خار بندی  گل برون آید ز خار
چون سمندش حمله آرد در میان رزمگاه
چون کمندش حلقه گردد در میان کارزار
آب  گردد پیش او گر آتشین باشد سلیح
موم گردد پیش او گر آهنین باشد سوار
رایت عالی کشید اندر خراسان از عراق
تا ز جیحون بگذراند لشکر جیحون گذار
بدسگالان را ز بیم آتش شمشیر او
دیده ها شد پر دخان و سینه ها شد پر شرار
شد زمانه بر دل خصمان او مانند مور
شد نفس در حلق بدخواهانش چون دندان مار
ای بلند اختر شهنشاهی که حد ملک توست
از حبش تا کاشغر وز قیروان تا قندهار
صد نشان است از سم شبدیز تو بر هر زمین
صد دلیل است از سر شمشیر تو در هر حصار
میش با عدل تو یابد زینهار از چنگ شیر
شیر بی عدل تو از آهو نیابد زینهار
روزگار تو سزد گر بنده باشد هفت چرخ
تا تو اندر پادشاهی پیشه داری هشت کار
یا سخایا نوش خوردن یا سواری یا نبرد
یا سفر یا عرض لشکر یا مظالم یا شکار
تا بنات النعش را بر قطب گردون گردش است
باد اصل عمر تو چون قطب  گردون استوار
تا شمار قطر باران  کس نداند در جهان
باد ملک و گنج تو چون قطر باران بیشمار
تا به  چین اندر ز صحف مانوی ماند اثر
باد فرخ بزم تو چون صحف مانی پرنگار
شاد و برخوردار بادی در بهار و در خزان
تا بهاری و خزانی جشن ها سازی هزار
تا که جز یزدان به عالم در نباشد کردگار
جزملک سلطان به  گیتی در نباشد شهریار
از جلال او همی دولت بماند جاودان
وز جمال او همی ملت بماند پایدار
همچنان چون خاتم پیغمبران پیغمبرست
خاتم شاهان آفاق است شاه روزگار
گر نبودی اختیار اندر خور شاه جهان
ایزد او را از شهنشاهان نکردی اختیار
ور نبودی ذوالفقار اندر خور دست علی
نامدی از آسمان هرگز علی را ذوالفقار
ای شهنشاهی که هستی ملک را صاحبقران
ای خداوندی که هستی بخت را آموزگار
مرغ  را عدل تو دارد ایمن اندر آشیان
شیر را تیغ تو دارد عاجز اندر مرغزار
از مصافت تیره گردد روی گردون روز جنگ
از سپاهت خسته گردد پشت ماهی روزگار
گر بخواهی روز بار اندر فلک بندی سکون
ور بخواهی روز جنگ اندر مدر بندی مدار
شیرمردان را دل اندر طاعت آری روز جنگ
نامداران را سر اندر خدمت آری روز بار
تو چو خورشیدی و عدل توست نوری بی ستم
تو چو دریایی  و موج توست در شاهوار
هیچ کس دیدست خورشیدی که او بندد کمر
هیچکس دیدست دریایی  که او باشد سوار
قصه اسفندیار و رستم اکنون بیهده است
زانکه بیجانند و تنشان در زمین دارد قرار
پیش ایوان تو هر روزی زمین بوسه دهند
صد هزاران رستم و سیصد هزار اسفندیار
گر به  بیداری ببیند تیغ تو فغفور چین
هر شبی گوید به خواب اندر که شاها زینهار
دشمن تو گر حصاری سازد از پولاد و سنگ
باره  و بنیاد آن هرگز نباشد استوار
با قضای بد همی ماند سر شمشیر تو
چون قضای بد بیاید سودکی دارد حصار
ای جهانداری که تا ایزد بناکرد این جهان
بود فرمان تو را ملک جهان در انتظار
بر مراد توست  کار از کارزار آسوده باش
دولت باقی همی بهتر شناسد کارزار
تو به تخت پادشاهی بر همی گیری قدح
بخت تو گرد جهان دشمن همی  گیرد شکار
بندگان را هست کعبه درگه میمون تو
خدمت تو هست واجب همچو حج  کردگار
بنده مخلص معزی بادیه بگذاشته است
بر در کعبه همی خدمت نماید بنده وار
من رهی از آفرین و مدح توگویم سخن
تا بماند راویان و مطربان را یادگار
بخت من  گردد جوان چون تو مرا گویی بیا
طبع من بارد گهر چون تو مرا گویی بیار
تا بود گردون گردان هفت و سیارات هفت
تا بود عنصر چهار و گردش  گیتی چهار
ماه بادت زیر دست و مهر بادت زیر مهر
سعد بادت همنشین و بخت بادت پیشکار
از شهنشاهان تو داری نام و کام و مال و ملک
نام جوی و کام یاب و مال بخش و ملک دار
آهن و نی جون پدید آمد ز صنع کردگار
در میان کلک و تیغ افتاد جنگ و کارزار
تیغ گفتا فخر من ز آن است کاندر شا ن من
گاه وحی آمد  وانزلنا الحدید از کردگار
کلک گفتا آمد اندر شان من  ن والقلم 
هم  برین  معنی مرا فخرست  تاروز شمار
تیغ گفتا لون من لون سپهر آمد درست
هست از این معنی مرا برگردن مردان گذار
کلک گفتا شکل من شکل شهاب آمد درست
مردم شیطان پرست از من نیابد زینهار
تیغ  گفتا هستم ان مکار کز مکر من است
کارگیتی مستقیم و بند شاهی استوار
کلک گفتا هستم آن نقاش کز نقش من است
خوب و زشت و نیک و بد در دین و دنیا آشکار
تیغ گفتا قوت مریخ دارد جرم من
در مصاف و جنگ باشد جرم من مریخ وار
کلک  گفتا از عطارد بهره دارد فعل  من
در حساب و درکتابت هستم او را اختیار
تیغ گفتا من درختی ام که در باغ ظفر
دارم از بیجاده برگ و دارم از یاقوت بار
کلک  گفتا من سحابی ام که باران من است
عنبر و مشک و منم عنبر فشان و مشکبار
تیغ  گفتا من یکی شیرم  که دارم روز رزم
مغز بدخواهان سلطان معظم مرغزار
کلک گفتا من یکی مرغم که بر سیم سپید
رازها پیدا کنم چون  بارم از منقار قار
تیغ  گفتا پادشاهان را به من فخرست از آنک
چند گه بودم من اندر دست حیدر ذوالفقار
کلک گفتا در جهان از قول و از فعل من است
قصه شاهان و اخبار بزرگان یادگار
هر دو زین معنی بسی  گفتند و آخر یافتند
قیمت و مقدار خویش از دست شاه روزگار
سایه یزدان ملکشاه آفتاب خسروان
شهریار کامران و پادشاه کامکار
آن شهنشاهی که هست اندر عرب و اندر عجم
از مبارک دست او تیغ و قلم را افتخار
اندر آن وقتی که ایزد شخص آدم آفرید
این جهان فرمان عدلش را همی  کرد انتظار
هم به مشرق هم به مغرب خسروان جستند ملک
جز براو نگرفت ملک مشرق و مغرب قرار
هست بر دفتر نگار مدح دیگر خسروان
مدح سلطان هست بر جان خردمندان نگار
دوستان و دشمنانش را بلندی داد چرخ
دوستانش را ز تخت و دشمنانش را ز دار
کمتر از یک ذره و یک قطره باشد از قیاس
پیش ظلم او جبال و پیش جود او بحار
هرکجا مغفر بود شمشیر او مغفر شکاف
هرکجا جوشن بود شمشیر او جوشن  گذار
در نشاط آرد جهان را همت او روز بزم
در سجود آرد شهان را هیبت او روز بار
هست عدلش در جهان خورشید ناپیدا زوال
هست ملکش بر زمین  گردون ناپیدا کنار
هست در چشم عدو دیدار او بی نار نور
هست در مغز عدو شمشیر او بی نور نار
پادشاها از تو فرخ تر نباشد پادشاه
شهریارا از تو عادل تر نباشد شهریار
مرکب شاهی و دولت را عنان در دست توست
جز تو درگیتی نمی زیبد بر آن مرکب سوار
چون نشستی تو براسب دولت آن ساعت نشست
از سم اسب تو بر روی بداندیشان غبار
نام آنکس کاو تورا بنده نباشد هست ننگ
فخر آنکس  کاو تورا چاکر نباشد هست عار
هرکه را در سر خمارست از شراب کین تو
ضربت  تیغ  تو او را بشکند درسرخمار
دولت و بخت تو شاها سازگارست و جوان
دولت و بخت عدو پیر آمد و ناسازگار
با چنین بخت و چنین دولت  کجا ماند عدو
با چنان بخت و چنان دولت  کجا ماند حصار
تیر تو باکین تودارد مگر پیوستگی
زان کجا هر دو به صید اندر یکی دارند کار
تیر تو گیرد شکار اندر میان دام و دد
کین توگرد جهان دشمن همی گیرد شکار
تا چمن دینارگون گردد به هنگام خزان
تا زمین زنگارگون  گردد به هنگام بهار
همچنان بادی که هستی کامکار و کامران
همچنان بادی که هستی شادکام و شادخوار
روزگار و دولت و بخت تو هر سه بر مراد
روزگارت بنده و دولت ندیم و بخت یار
توانگری و جوانی و عشق و بوی بهار
شراب و سبزه و آب روان و روی نگار
خوش است خاصه کسی راکه بشنود به صبوح
ز چنگ نغمه زیر و ز نای ناله زار
دو چیز را به دو هنگام لذت دگرست
سماع را به صبوح و صبوح را به بهار
صبوح ساز و دگرباره عشرت از سرگیر
که باغ تازگی از سرگرفت دیگر بار
گرفت لاله به صد مهر سبزه را دربر
گرفت سبزه به صد عشق لاله را به کنار
بر آن صحیفه که یک چند زرگران خزان
به چرب دستی بردند زر و سیم به کار
مهندسان بهاری بر آن صحیفه کنون
همی کشند خط از لاجورد و از زنگار
به لاله بنگرکاو را چه مایه بهره رسید
ز باد مشک فشان و ز ابر لولو بار
حکایت از رخ معشوق و چشم عاشق کرد
که بهره یافت ز مشک و ز لولو شهوار
مگر که کبکان اندر ضیافت نوروز
بریده اند سر زاغ بر سر کهسار
که بسته اند پر زاغ بر سر تیریز
که کرده اند همه خون زاغ بر منقار
دعا گرند به شاخ چنار مر گل را
تذرو و فاخته و عندلیب و قمری و سار
اگر دعا گر گل بر چنار مرغانند
چرا چو دست دعاگر شدست دست چنار
درست گویی دینارهای بی سکه است
چو بنگری به گل زرد و سرخ درگلزار
ز بهر مرتبه خواهد نهاد دست سپهر
به نام خسرو دیندار سکه بر دینار
معین دولت شاه مظفر منصور
امین ملت شرع محمد مختار
ابوشجاع سرافراز خسروان حبش
امیر داد خداوند و سید احرار
بزرگ بار خدایی که آفرینش را
شدست واسطه عقد و نقطه پرگار
سخن ز هفت و چهارست فیلسوفانرا
که کون عالم ازین کرد عالم الاسرار
ز نام و کنیت او جوی سر این معنی
که هست  کنیت او هفت حرف و نام چهار
ز همتش فلک المستقیم را حدست
که هست همتش از وی بلندتر بسیار
چو وهم قصدکند تا رسد به همت او
به خواهش از فلک مستقیم خواهد بار
همی کنند به نامش فرشتگان  تسبیح
همی  کنند مدیحش فرشتگان تکرار
گل موافقتش را غنیمت است نسیم
می مخالفتش را هزیمت است خمار
قضا گشاده کند کار او چو بست کمر
قدر پیاده رود پیش او چو گشت سوار
کند به مجلس و میدان دو پیشه متضاد
به دست  گوهر بار و به تیغ  گوهر دار
به تیغ اگر ملک الموت وار جان ببرد
به دست باز دهد جان رفته عیسی وار
کجا روان شود از دست شست او دو خدنگ
که هر دو را ز پس یکدگر بود رفتار
چو در نشانه نشاند خدنگ پیشین را
کند خدنگ دگر را نشانه از سوفار
ایا ز دولت تو دیده هرکسی معجز
و یا به معجز تو کرده هرکسی اقرار
شود ز رایت و رای تو کار ملک درست
چنانکه حکم شریعت به آیت و اخبار
در خزانه عقلی به اتفاق  چنانک 
در مدینه علم است حیدر کرار
محاسبانی کاندر ولایت تو همی
ز دخل و خرج به دیوان همی کنند نثار
قرار مال و ولایت دهند و نشناسند
که مال را نبود با سخاوت تو قرار
حصار پیش تو صحرا شود چو عزم  کنی
وگر چو حزم تو صحرا حصین  کند چو حصار
اگر خدای بدان خواستی که تا باشد
مخالفانت ز تیمار مفلسی بیمار
ز بخشش تو ز عالم برون شدی افلاس
ز رامش تو ز گیتی برون شدی تیمار
ز خامه تو سرشکی عجب همی بارد
که خار بی گل از او روید و گل بی خار
رسیده ازگل بی خار و خار بی گل تو
ولی به تاج و به تخت و عدو به بند و به دار
زبان فتح و ظفر در دهان جود و سخا
بود حسام تو در دست تو گه پیکار
سران از او شده زنهار خواه و این نه عجب
مثل زنند که خواهد سر از زبان زنهار
خروش  کوس تو چون در مصاف برخیزد
زمین بجنبد و گردون برون شود ز مدار
به بوستان قضا برکنار جوی اجل
بنفشه رنگ حسام تو لاله آرد بار
ز اشک خسته رسانی به پشت ماهی نم
ز خون  کشته رسانی به روی ابر بخار
ظفر پذیره همی آید و همی گوید
 چنین نماید شمسیر خسروان آثار
توراست طالع میمون و اختر مسعود
توراست رایت منصور و لشکر جرار
بدین صفت که تویی هرکجا شوی حاضر
ملوک را به حضور تو باشد استظهار
ملک ز دولت بیدار شاکرست و تو را
سزای دولت بیدار او دل هشیار
مخالفان به تفاریق سست و خفته شوند
چو جمع شد دل هشیار و دولت بیدار
بزرگ بختا نیک اخترا جوانمردا
چه  گویمت  که به کردار بیشی از گفتار
بلاغت تو فزونتر ز هر مبالغتی
که جمله شعرا کرده اند در اشعار
همی ز بهر پرستیدن و ستودن تو
حیات خلق پدید آید از در و دیوار
شنیده ای خبر من رهی که چون بودم
به جبر محض  گرفتار خدمتی دشوار
ثنا و شکر تو همواره بود کار مرا
وگر چه رفت بسی کارهای ناهموار
دلم ز مدح تو از غم تهی شدست چنانک
هوا به قطره باران تهی شود ز غبار
قوی شدم ز تو امروز و سست بودم دی
جوان شدم ز تو امسال و پیر بودم پار
خلاص یافتم و زر خالص آوردم
به مجلس تو چنین است زر راست عیار
عیار و وزن چنین زر تو دانی از ملکان
که خاطرا ت ا محک است و ا عقول ا تو عیار
همیشه تا نبود رنگ نار آبی را
چنان کجا نبود آب را حرارت نار
عدوت را رخ زرد و دل شکافته باد
ز آب حسرت و نار بلا چو آبی و نار
تو در پناه خدا و خدایگان جهان
ز جاه و عمر و جوانی و بخت برخوردار
رسیده رایت فتح تو بر بروج و نجوم
فتاده سایه عدل تو بر بلاد و دیار
روان شده امرا را به امر تو مرسوم
روان شده شعرا را به جود تو بازار
گرفته جام به دست و نهاده جان بر کف
به رزم و بزم تو خوبان قندهار و تتار
همه شکر لب و بادام چشم و پسته دهان
بنفشه  زلف و سمن عارضین و گل رخسار
خجسته بر تو بهار و شکوفه و نوروز
وزین بتان دل افروز بزم تو چو بهار
سپهر طالع عمرت کشیده بر عددی
که عشر آن عدد آید هزار بار هزار
چون عقیق آبدارست وکمند تابدار
آن لب جان پرور و زلف جهان آشوب یار
آب دارم در دو چشم و تاب دارم در جگر
زان عقیق آبدار و زان کمند تابدار
زلف او گرد رخش پروانه وارست ای عجب
این دل من هست در سودای او دیوانه وار
نیست یک ساعت قرار این هر دو را بر جای خویش
کی بود پروانه و دیوانه را هرگز قرار
زلف او هرشب تو گویی  از لب  میگون  او
چشم او را می دهد تا گیردش خواب و قرار
گرنبیند هیچکس  پیوسته با خورشید سرو
کان یکی بر آسمان است این یکی  بر جویبار
روی چون خورشید او بر سر و مسکن چون گرفت
قامت چون سرو او خورشید چون آورد بار
من ز دل  گیرم به عشق اندر قیاس خویشتن
او ز من  گیرد قیاس این دل نابردبار
او چو در من بنگرد داند که  گرم افتاد دل
من چو در دل بنگرم دانم که صعب افتادکار
در دو زلفش هست عطر و در دل من آتش است
عطر بر آتش نهد چون  گیرم او را در کنار
خواهد آن  دلبرکه چون وصف جمال او کنم
بوی عطر آید زمن در پیش تخت شهریار
شاه مشرق ارسلان ارغو خداوند ملوک
ملک را از ارسلان سلطان مبارک یادگار
مستی و عاشقی و جوانی و نوبهار
آن را خوش است کز بر او دور نیست یار
مسکین  کسی که عاشق و مست و جوان بود
از یار خویش دور بود وقت نوبهار
باد صبا نگارگر بوستان شدست
در بوستان چگونه توان بود بی نگار
صد خرمن  گل است کنون در میان باغ
آن را بترکه خرمن گل نیست درکنار
وقت سحر ز فاخته آمد مرا عجب
تا ناله چون  کند ز بر سرو جویبار
وز ابر نیز هم عجب آمد مرا همی
تا چون کند زدیده روان در شاهوار
ای فاخته تو باری عاشق نیی چو من
جندین منال برگل و بر سرو زارزار
ای ابر نیستی چو من اندر بلای هجر
چندین سرشک بیهده از دیدگان مبار
کار من است ناله زار وگریستن
کز عشق مستمندم و از هجر سوگوار
نه روی آن که دوست بر من  گذر کند
نه راه آن  که من به بر او کنم  گذار
تدبیر کار خویش ندانم که چون کنم
کز دست او ز دست من اندر گذشت کار
امروز بامداد شدم سوی بوستان
تا بوی بوستان ز سرم  کم  کند خمار
دیدم هزار لعبت دیبا لباس را
در دست پاره کرده و در گوش گوشوار
گفتی که جبرییل بر آن لعبتان همی
از آسمان ستاره کند هر زمان نثار
نزدیک لاله برد صبا باد سرد من
افسرده گشت چون دل من او به لاله زار
نرگس گشاد چشم و رخ زرد من بدید
شد چشم او ز عکس رخم شنبلید وار
گلبن ز خون دیده من شربتی بخورد
آورد شاخ او همه یاقوت سرخ بار
گفتی بنفشه از جهت داغ و درد من
جامه کبودکرد و خمیده شد و نزار
گفتی رفیق وار ز بهر دعای من
برداشته است دست سوی آسمان چنار
آری مرا چنار ثناگر سزد چو من
باشم ثناگر شرف الملک شهریار
بوسعد پیر دولت و پیرایه بشر
نور دل سعادت و تاج سر تبار
صدری که نیست جز به مراد و هوای او
نه نجم را مسیر و نه افلاک را مدار
در همتش همی نرسد گردش فلک
گویی فلک پیاده شد و همتش سوار
یک در شمار اصل هزارست از آنکه او
هست از شمار یکتن و هست از هنر هزار
توقیع او بدیع تر از صورت پری است
از شرم آن پری نشود هرگز آشکار
دست زمانه سرمه کند چشم خویش را
چون بر هوا شود ز سم اسب او غبار
گر ابر بهره یابد زرین  کند سرشک
ور بحر بهره یابد مشکین کند بخار
ماند به نار خشمش و ماند به خاک حلم
اندر یکی تحرک و اندر یکی قرار
جان در تعجب است و خرد در تحیرست
تا خاک را چگونه مسخر شدست نار
گر چه ارم ز نقش بدیع است نامور
ور چه حرم ز امن تمام است نامدار
نقش ارم ز خامه او هست مسترق
امن حرم ز خانه او هست مستعار
هرچند روزگار دگر گشت زآنکه او
جز خواجه کیست سید پیران روزگار
هر مدعی که بیهده دعوی  کند همی
کاندر جهان چو خواجه دگر هست حق گزار
نپذیر ازو مجرد دعوی و گو برو
گرد جهان بگرد و کریمی چو او بیار
ای همت رفیع تو قانون احتشام
وی سیرت بدیع تو فهرست افتخار
جود تورا لقب ننهم آفتاب و بحر
کز بحر ننگ دارد و از آفتاب عار
ماند به آفتاب و خرد رای روشنت
کاصل همه علوم بدو گردد استوار
در سایه عنایت تو روبه ضعیف
دنبال شیر شرزه بخاید به مرغزار
گردون به زینهار فرستد ستاره را
پیش کسی که پیش تو آید به زینهار
هستی به شفقت  پدری اختیار آن
کاورا خدای کرد به سلطانی اختیار
هر روز هست حشمت تو بیشتر ز دی
هر سال هست پایه تو بیشتر ز پار
نور سعادت تو همی زرکند ز خاک
بوی عنایت تو همی  گل  کند ز خار
از قوتی که دست تو را داد آسمان
وز قدرتی که کلک تو را داد روزگار
وقت ستایش توگمان آیدم که هست
دست تو دست حیدر و کلک تو ذوالفقار
شکر تو هست دام و دل من شکار توست
آری چو دام شکر بود دل بود شکار
زر سخن به پیش تو پاک آورم همی
زیرا که خاطر تو همی گیردش عیار
گردون ز حله های دگر نقش بسترد
وین حله ها بماند تا حشر یادگار
تا عالمان ز قصه موسی و حال خضر
گویند نکته ها که بود شرع را حصار
کلک تو باد در کف راد تو چون صدف
زانان که بود در کف موسی عصا چو مار
از قوت سمایی و الهام ایزدی
بادی به عمر و علم چو خضر بزرگوار
رای شریف تو به همه خیرها مشیر
شخص  کریم تو به همه فخرها مشار
در روزنامه قدر و دفتر قضا
عمر تو برگذشته ز اندازه شمار
چه جوهر است  که آن را ز آهن است حصار
سر از حصار کشد بر سپهر دایره وار
چنانکه پیکر تن توده دارد از یاقوت
فراز تارک سر پرده دارد از زنگار
شهاب او به هوا بر شهاب  گوهر پاش
شعاع او به زمین بر شهاب گوهر بار
چو شیر غرد و از صولتش بغرد شیر
چو مار پیچد و از هیبتش پیچید مار
گهی دمیده شود بر سرش بنفشه ستان
گهی شکفته شود بر تنش شقایق زار
گهی به سان نگاری شود ا سراسرا برگ
گهی به سان درختی شود عقیقش بار
گهی چو ابر که سرخی پذیرد از خورشید
گهی چو مهر که زردی پذیرد ازکهسار
گهی چو سفته زرگاه چون  گداخته لعل
گهی چو دسته گل گاه چون شکافته نار
گهی فشاند بر خاک قطره زرین
گهی ستاره فرستد بر آسمان به قطار
چنانکه جوهر او بر زمین سوار شدست
شدست بخت خداوند بر سپهر سوار
معین ملک شهنشاه سیدالروسا
ابوا لمحاسن احسان نمای نیکو کار
بزرگ بار خدایی که گاه قوت و قهر
بر آسمان زحل بخت او زند پرگار
هنر کفایت او را بود ستایشگر
خرد ستایش او را بود پذیرفتار
نهد ستاره مر او راکه او نهد حشمت
دهد زمانه مر او را که او دهد زنهار
گه بهارکجا دست او ببیند ابر
زبیم نعره زند وز حسد بگرید زار
ز بس که تیغ زند مرگ بر مخالف او
بود مخالف او آهنین به روز شمار
به کان اگر خبر نام او بیابد زر
شود میانه کان زر به نام او دینار
اگر قیاس هنرهای او پدید آید
زخاک موج پدید آید و زآب غبار
ایا نتیجه اقبال و آفتاب هنر
زمانه مدح تو را هر زمان  کند تکرار
سیاست تو کند خیره دیده دشمن
اشارت تو کند تیره پیکر کفار
جهان تو خاتم و شاه جهان به سان نگین
بر آن خجسته نگین ازکفایت تو نگار
دل تو لولو شهوار و همت تو چو بحر
که دید بحر که خیزد ز لولو شهوار
چنانکه هست به خاک اندرون قرار از کوه
ز حلم توست به کوه اندرون همیشه قرار
اگر ز جود تو باشد سحاب را باران
بود همیشه به دهر اندرون شکفته بهار
کسی که باد خلاف تو دارد اندر سر
دهد به باد سر و خاک گیردش به کنار
هر آنگهی که  کند کلک مشکبار تو سیر
تورا پیام فرستد ستاره و سیار
که ای یگانه آفاق باشیم دستور
اگر به دست تو کلکی شوم قلم کردار
سپهر بار محن  جاودانه بر گیرد
از آن  کسی  که به خدمت بر تو یابد بار
زبسکه پیش تو مردم زمین دهد بوسه
به صورت تن مردم شده در و دیوار
بلند قدرا  گرچه معزیم لقب است
ز توست عز من از مهتران کهتردار
هر آنگهی که من از شکرتو سخن گویم
نماندم سخن و باز مانم از گفتار
به آفرین تو مقدار داشتم لیکن
فزود جامه و دستار تو مرا مقدار
به آب همت وجود تو شسته ام سر و تن
تنم ز جامه همی نازد و سر از دستار
همیشه تا نبود پستی و بلندی جفت
همیشه تا نبود خواری و عزیزی یار
بلند باد تو را بخت و کینه جوی تو پست
عزیز باد تو را عمر و بدسگال تو خوار
مبارک آمد بازی بدیع طرفه شکار
از آشیانه شرع محمد مختار
گرفته نامه حکم خدای در مخلب
گرفته خاتم عهد رسول در منقا ر
هوای نفس بشر در هوای ملت خلق
شکار اوست ز دریای مصر تا بلغار
که دید در همه عالم بدین صفت بازی
که در هوا نکند جز هوای نفس شکار
چو پر او بگشایند سی بود به عدد
چو بال او بشمارند سی بود به شمار
به روز باشد در پر او سپیدی سیم
به شب نماید در بال او سیاهی قار
شودگشاده و بسته دهان خلق جهان
چو پر و بال زند بالعشی و الا بکار
نشستنش همه برکوهسار تسبیح است
پریدنش همه در مرغزار ا ستغفار
منادیان شریعت خبر دهند همی
زطبل و جلجل او خلق را به لیل و نهار
امیر میکده را کند شد از او شمشیر
امام مدرسه را تیز شد بدو بازار
شد از حضورش قندیلها ستاره صفت
شد از ظهورش محرابها سپهر آثار
حضور اوست در خیر و امن را مفتا ح
ظهور اوست در شر و فتنه را مسمار
دلیل دولت سعد است و اختر پیروز
نشان راحت خلق است و رحمت دادار
مخبر است ز انصاف خسرو مشرق
مبشرست به اقبال قبله احرار
قوام دولت عالی نظام دین هدی
که فخر ملک و ملوک است و آفتاب تبار
مظفر حسن آن صاحبی که بر در او
چو احمد حسن امروز چاکرست هزار
کفایت و هنر از گوهرش گرفته شرف
چنانکه افسر شاهان ز گوهر شهوار
اگر بدیدی ابلیس نور جوهر او
گه سجود نگفتی خلقتنی  من نار
وگر رسند به دریای همتش مه و مهر
شوند هر دو نهان در میان موج بحار
وگر شناه کنند و به جهد غوطه خورند
نه این ز قعر خبر یابد و نه آن ز کنار
چنانکه بود به دولت نظام ملک مشیر
کنون شدست به اقبال فخر ملک مشار
نظام زنده بود تا به جای باشد فخر
درخت تازه بود تا به  جای باشد بار
وزارت ار ز امورات مکتسب ملک است
به خانه دگران عاریت نهاد ذمار
نه ازگزاف تقرب همی کنند بدو
شه و ملوک و امیر اجل سپهسالار
سوار مرکب بخت است تا خداوندست
خطاب او ز خداوند ده هزار سوار
چوروز تا شب در پیش شاه بنشیند
به آب حشمت بنشاند از زمانه غبار
فرشتگان همه در حشمتش نظاره کنند
ستارگان همه در حضرتش کنند نثار
همان کند دل او با خدم به روز کرم
که آفتاب کند با زمین به فصل بهار
منقش است سرایش زگونه گون صورت
چو نقش مانی هر صورتی به رنگ و نگار
عجب نباشد اگر جمله در پرستش او
حیات و نطق پذیرند بر در و دیوار
اگر خبر رسد از فر او به برهمنان
به وحی و معجز پیغمبران  کنند اقرار
وگر نشان رسد از دین او به قیصر روم
کمر ببندد و بگشاید از میان زنار
اگر مصور گردد چو آدمی اقبال
ز یمن و یسر تو او را بود یمین و یسار
ایا چو  شمس ضحی پاک صورت تو ز عیب
و یا چو دین هدی دور سیرت تو زعار
خدای عز و جل چون بیافرید تو را
در آفرینش تو لطف خو یش  کرد اظهار
چو در وجود تو آثار لطف یزدان است
زمانه را به وجود تو بینم استظهار
تو نقطه ای و مدار زمانه پرگارست
به نقطه راست توان  کرد گردش پرگار
رضای ایزد و تایید بخت و عز ملوک
پد رت  داشت وز این هر سه بود برخوردار
تو داری این همه و برتری تو از پدرت
سه فخر بود مر او را کنون تو را است چهار
وزارت از بر تو مدتی گرفت سفر
بگشت گرد جهان و جهانیان بسیار
چو بهتر از تو کسی همنشین خویش ندید
نشست با تو مقیم و گرفت با تو قرار
ز بهر آن که تو را میل سوی دهقان است
همیشه رنگ کف توست ابر گوهربار
بضاعتی که تو را باغ و راغ  کرده شود
به باغ و راغ تو آرد همی ز دریا بار
ز گلبنی  که به باغ امل بکشت قضا
گل است بهر تو و بهر دشمنان تو خار
چو مار و کرکس اگر دشمن تو ماند دیر
به تیر و سنگ شود کشته همچو کرکس و مار
چنان کجا ز کمان تیر تیز او بجهد
بجست بخت ز خصم تو در میانه کار
ز هجر بخت بنالید زار و این نه عجب
بلی چو تیر بپرد کمان بنالد زار
مخالفان تو صد بار دام گستردند
شدند صید تو در دام خویشتن هر بار
دل و توکل تو بی نیاز داشت تورا
ز فالگوی و ز اخترشناس و خواب گزار
حصار و حصن  نکردی ز بهر آنکه تو را
ز حفظ و عصمت معبود بود حصن و حصار
خدایگانا من مدح تو چنان گویم
که روح بشکفد از آسمان بدان گفتار
اگر بخواند خواننده آرزوش آید
که یادگیرد و هر ساعتی کند تکرار
قصایدی که بود در ستایش چو تویی
در آن قصیده معما چه پهنه و چه نگار
ستایشی که سبک باشد و خوش و آسان
گران ز بهر چه  گویند و ناخوش و دشخوار
سخن چو راه گشاده است با فراز و نشیب
زبان چو اسب رونده است بی لگام و فسار
چگونه  گام زند اسب چون بود ره او
ز خار و سنگ فراوان و دشت ناهموار
در آفرین بزرگان چنین نکوتر شعر
که خوب باشد و عذب و لطیف و معنی دار
لطایفش نه گران و لطافتش نه سبک
چنانکه شعر من اندر میانه اشعار
روا بود که من اسرار شعر بنمایم
که رای روشن تو واقف است بر اسرار
تصرف تو شناسد بدی و نیکی شعر
محک  شناسد زردی و سرخی دینار
همیشه تاکه نشاط و طرب کنند همی
معاشران ز عقار و توانگران ز عقار
عقار و ملک تو هر روز بر زیادت باد
بهاد تو همه شاهان گرفته جام عقار
مدار ملک جهان بر مسیر خامه تو
به کام تو فلک و نجم را مسیر و مدار
ملک به طاعت تو شادمان به دارالملک
پدر به دولت تو شادمان به دار قرار
عبادت تو به ماه صیام و طاعت تو
به از عبادت ابدال و طاعت ابرار
معین و ناصر و یار تو خالق دو جهان
تو خلق را به عنایت معین و ناصر و یار
ای جهان را از قوام الدین مبارک یادگار
روز نو بر تو مبارک باد و جشن نو بهار
در چنین روزی سزد دست تو با جام شراب
در چنین جشنی سزد چشم تو بر روی نگار
ساعتی گویی به ساقی جام فرعونی بده
لحظه ای گویی به مطرب صوت موسیقی بیار
بوستان از ابر لولو بار و باد مشک بیز
کرد پر مشک آستین وکرد بر لولوکنار
تاکند در جشن نوروز از کنار و آستین
مشک ناب و لولو مکنون بدین مجلس نثار
نرگس آنگه جام زرین بر کف سیمین نهاد
تا خورد یاد تو اندر پیش تخت شهریار
گر بنفشه سوگ خصم تو نخواهد داشتن
از چه معنی در لباس نیلگون شد سوگوار
از پی صید غلامانت کنون بر دشت وکوه
باشد از مرغان و نخجیران قطار اندر قطار
فاخته بر سر و بن هر شب دعاگوید تورا
وافرین  گوید تو را هر روز قمری بر چنار
هر زمان از پر رنگین پیش تو طاوس نر
چتر بو قلمون نماید پر کواکب جویبار
او نه آگاه است کز بهر تو گر سازند چتر
ماه زیبد چتر تو عیوق زیبد چتر دار
گر به هفت اختر نماید دولت تو جای خویش
فخر او جویند وز هفت آسمان دارند عار
گر نیی بر چرخ و هستی بر زمین نشگفت از آنک 
باشد اندر قعر د ریا جای در شاهوار
اشتقاق  کنیت و نامت ز فتح است و ظفر
لاجرم عمر تو بر فتح و ظفر دارد مدار
گر نظام الدین و فخرالملک خوانندت سزاست
کز هنر هستی نظام الملک را فخر تبار
خواستار شغل شاهان نیستی لیکن تو را
از پی امن جهان هستند شاهان خواستار
آمد از غزنین و بغداد اندرین مجلس گواه
کز قوام الدین تویی ملک جهان را یادگار
بهره ور ما نی از آن مرکب که اندر باغ ملک
سی  و شش  سال  است تا هستی بر آن مرکب سوار
گر ز عدل کار فرمایی جهان را چاره نیست
کار د ر دست تو نیکوتر که هستی مرد کار
جغد نتواند نمودن صنعت باز سفید
غرم نتواند گرفتن جای شیر مرغزار
کلی و جزوی همی سرمایه باید چند چیز
تا به استحقاق شغلی بر کسی گیرد قرار
بخت باید بی زوال و عقل باید بی مجاز
جاه باید بی قیاس و مال باید بی شمار
تا نباشد بخت دل در بر نباشد شادمان
تا نباشد عقل جان در تن نباشد شادخوار
تا نباشد جاه در دلها کجا باشد شکوه
تا نباشد ما ل دلها چون توان کردن شکار
هست کلی بخت و عقل و هست جزوی جاه و مال
فخر مردم زین چهارست و تو داری هر چهار
در جوانمردان بسی بودند با شمشیر و تیر
 لا فتی الا علی لا سیف الا ذوا لفقار
دیگران کوشند تا بر دشمنان توزند کین
تو نکوشی زانکه داری نایبی چون روزگار
آید از صبر و سکون و از وقار و حلم تو
خلق  گیتی را شگفتی و تعجب چند بار
چون نگه کردند عجز خصم و اعجاز تو بود
اندر آن صبر و سکون گر بود حیف و بردبار
هرکه یک جام شراب از کین تو برکف نهد
زود گردد مست لیکن دیر گردد در خمار
تخم  کین کشتند و تیر دشمنی انداختند
هست گفتی با تو هر یک را مصاف و کارزار
تیرشان نامد صواب و تخمشان نامد ببر
عمرشان زیر و زبر شد خان و ما نشان تیر و تار
گر هنرمندان بسی هستند باتدبیر و رای
نیست  کس را این خداوندی و جاه و اقتدار
جمله بگذشتند و گیتی را به تو بگذاشتند
تو زگیتی مگذر وگیتی به شادی میگذار
دو ملک یزدان موکل کرد بر هر آدمی
هر زمان  گویند هر یک بر یمین و بر یسار
ای حسود فخر ملک ا لاحتراز الاحتراز
وی عدوی فخر ملک الاعتبار الا عتبار
گردتو باری حصاری ساخته است ازحفظ خویش
باره و دیوار او چون قطب گردون استوار
کس نیاردگشت گرد باره و دیوار آن
هر کجا باری بود باقی چنین باشد حصار
انتظار و مهلت از مقصود تو دورست از آنک 
چرخ با تو یکدل است و بخت با تو سازگار
چرخ نگذارد که در مقصود تو مهلت رود
بخت نپسندد که باشی مدتی در انتظار
گر ز بهر لذت دنیا شوی رامش فزای
گر ز بهر نعمت عقبی شوی پرهیزکار
گر گماری لشکری بر کوهسار از جود خویش
ابر نتواند که از صحرا برانگیزد غبار
زانکه توقیع تو هست از در مکنون پاکتر
از سر کلک تو رشک آید صدف را در بحار
تیغ  گوهردار تو بی جنگ دارد فعل شیر
کلک عنبر بار تو بی زهر دارد شکل مار
خیر یزدان سنگ و آهن را ز حرمت نار داد
تا میان سنگ و آهن نور پیدا شد ز نار
وز پی آرایش بزم تو اندر کان خویش
منعقد گشتند سیم نقره و زر عیار
ور برآرند از پی  کین تو خصمان تو سر
شیر و مار تو در آرند از سر خصمان دمار
ای چو نور شمس تابان نور تو قایم به ذات
وز تو چون نور قمر جاه خلایق مستعار
اختیار خلق  گیتی خدمت درگاه توست
زان که خالق را تویی از خلق  گیتی اختیار
با چو تو صدری که از خلق اختیار خالقی
حال من بنده چرا باید به ضعف و اضطر ار
چون به نور حشمت توست این دیار افروخته
زشت باشد جای دیگر رحلت من زین دیار
چند ره گفتی که کار او بباید ساختن
تا بود د ر مجلس ما روز و شب خدمتگزار
چون به هشیاری نگفتی آنچه  گفتی در سراب
با خرد گفتم کلام اللیل یمحوه النهار
بنگر این ریحان  که از نعت تو دارد رنگ و بوی
بنگر این دیبا که از وصف تو دارد پود و تار
مدحهای خویش بین چون کودکان جلوگی
در لباس قیمتی در یاره و در گوشوار
هر یکی را همت تو داده کابین  گزاف
گاه د ر جشن خزان و گاه در جشن بهار
یک هزار است آن و گر تاخیر باشد در اجل
تا نه بس مدت به اقبال تو باشد صد هزار
تا چو آید آفتاب از حوت در برج حمل
روی  در کاهش نهد لیل و بیفزاید نهار
چون نهار اندر زیادت باد بخت عمر تو
بخت عمر دشمنت چون لیل باد اندر بهار
دولت اندر هر مکانی همنشینت باد و جفت
ایزد اندر هر مقامی رهنمایت باد و یار
افتخار عالم از اسحاقیان تا نفخ  صور
وز تو تا روز شمار اسحاقیان را افتخار
در دلت نور نشاط و بر سرت تاج شرف
در برت ماه طراز و بر کفت جام عقار
جشن نوروزت همایون  بخت پیروزت ندیم
خوشتر امروزت زدی و بهتر امسالت ز پار
بازآمد از سفر به حضر صدر روزگار
با عصمت و عنایت و تایید کردگار
کرده به رای قاعده عقل را قوی
داده به عقل مملکت شرق را قرار
کم گشته از سیاست او کید دشمنان
افزوده از کفایت او گنج شهریار
حاصل شده ز مصلحت روزگار او
خشنودی خدای و خداوند روزگار
فخر است ملک را ز چنین صاحبی  که هست
هم فخر ملک و هم سبب عز و افتخار
دین را نظام و دولت پاینده را قوام
صدری که از نظام و قوام است یادگار
از نام و کنیتش ظفر و فتح منشعب
وز رسم و سیرتش شرف و فخر مستعار
باز مراد او چو بپرد ز آشیان
منقار و  مخلبش همه عالم  کند شکار
ور طبع او بخار فرستد سوی سپهر
روحانیان شوند معطر بدان بخار
آتش به سنگ در شود از عفو او سرشک
باران به ابر در شود از خشم او شرار
در مرغزار صوت تذروان دعای اوست
وز شکر اوست نعره کبکان کوهسار
کز باز و چرغ درکنف عدلش ایمن اند
کبکان به کوهسار و تذروان به مرغزار
هرگه  که دست را کند از آستین برون
ماه امید خلق برون آید از غبار
بنگر به دست و خامه و توقیعهای او
تا بحر بینی و صدف و در شاهوار
اختر سزد ز چرخ و در از بحر وزر زکوه
بر دست راد و خامه و توقیع او نثار
باگمرهان دولت و با دشمنان دین
در مدت دو سال بدان کلک مشکبار
آن کرد در عجم که نکردند در عرب
هرگز عر به دره و حیدر به ذوالفقار
ای آسمان گزیده تبار تو را ز خلق
ای در هنر گزیده تو را خالق از تبار
چون ماه روزه گشت تبار تو از قیاس
وز ماه روزه چون شب قدری تو اختیار
رحمت بر آن شجر که تویی شاخ و بار او
کز نصرت است شاخش و از دولت است بار
بشتافتن به  خدمت تو راحت است و فخر
بر تافتن ز طاعت تو محنت است و عار
آثار رحمت و کرم و فضل ایزدی
شد در جهان ز صورت و شخص تو آشکار
ای آفریده ای که دلیلی و حجتی
بر لطف و رحمت و کرم آفریدگار
از قد ر و احتشام تو بر چرخ و بر زمین
خدمت همی کنند به روزی هزار بار
رای تو را نجوم و ضمیر تو را بروج
جاه تو را جبال و سخای تورا بحار
اندر چهار چیز تو بینم چهار چیز
کافزون شود محل بزرگان بدان چهار
در رای تو کفایت و در طبع تو هنر
در دست تو سخاوت و در شخص تو وقار
کلک تو ساحرست و بیان تو معجزست
با هر دو نور و ظلمت کلی ندیم و یار
معجز که دید و سحر به هم  گشته مجتمع
ظلمت  که دید و نور به هم گشته سازگار
دارد به رزم خنجر هندوت فعل شیر
دارد به بزم خامه مصریت شکل مار
شیرت به مغز خصمان دندان فرو برد
مارت در آورد ز سر دشمنان دمار
گر دشمنت در آب چو ماهی کند وطن
ور حاسدت ز سنگ چو آتش  کند حصار
آن  گردد از نهیب تو در آب سوخته
وین  گردد از خلاف تو در سنگ خاکسار
در دیده بود خصم تو را قطره های خون
وز کینه بود در دل او شعله های نار
آن شعله های نار مگر باد سرد گشت
وان قطره های خون شد چون دانه های نار
شد خاندان ملک به رای تو مستقیم
شد خان و مان خصم ز کین تو تار و مار
این از کشفتگی چو رزان گشت در خزان
و آن از شگفتگی چو چمن  گشت در بهار
در انتظار بود جهان امن و عدل را
آمد برون به عصر تو از بند انتظار
مظلوم خوار گشته و ظالم عزیز بود
خوار از تو شد عزیز و عزیز از تو گشت خوار
بنهاد همت تو و بنشاند عدل تو
گوهر به جای خاره و سوسن به  جای خار
امروز نعمت است کجا رنج بود دی
و امسال راحت است کجا رنج بود پار
گر تو یکی سوار فرستی به قیروان
ور تو یکی پیاده فرستی به قندهار
در پیش آن سوار و پیاده فرو شوند
هرچ اندر آن دو شهر پیاده است یا سوار
میری که بود در سپه او هزار میر
آمد به نامه ی تو ز خوارزم بنده وار
پیش تو کرد خدمت و از پیش خدمتت
لشکر کشید از در توران به کارزار
هرچ از سفندیار و ز رستم شنیده ای
باورکن و حکایت هر دو عجب مدار
کامروز ده هزار غلامند پیش تو
هر یک به رزم رستم و زور سفندیار
شکر خدای عالم و شکر خدایگان
حق است در جهان تویی امروز حقگزار
گه شکر آن  گزاری بر حق اعتقاد
گه شغل این  گذاری بر حسب اختیار
در انتظار بود جهان امن و عدل را
آمد برون ز عصر تو از بند انتظار
شادند دوستان تو کز دشمنانت نیست
آثار در زمانه و دیار در دیار
بنگار کار خلق به کلک نگارگر
در صفه ی منقش و ایوان پرنگار
بحری چو برج ماهی و ایوان او بلند
چاهی چو پشت ماهی و بنیادش استوار
از نقش چون خو رنق نعمان طرب  فزای
وز مرتبه چو قبه ی کسری بزرگوار
سقف و جدار او همه چون معد ن زرست
از بس  که زر ناب در آن هر دو شد به  کار
گویی که  گنج  خانه جمشید عرض داد
نقاش چرب دست بر آن سقف و آن جدار
شد مرتفع ز بهر نشاط تو روز بزم
شد محتشم ز بهر نشست تو روز بار
واجب کند که محتشم و مرتفع شود
ایوان نامور به خداوند نامدار
ای بی نوال و عفو تو همواره بی نیاز
مادح ز استمالت و مجرم ز اعتذار
تا دید روزگار که من مادح توام
از حادثات چرخ مرا داد زینهار
زان  کرد سخت جامه شعرم لباس خویش
کز مدح و شکر توست در آن جامه پود و تار
تا از پس هزار مکرر بود عدد
تا در عدد هزار بود عشر ده هزار
بادا سنین عمر تو چندان  که عشر آن
از ده هزار بیشتر آید گه شمار
اجرام را متابع فرمان تو مسیر
افلاک را موافق پیمان تو مدار
تو در سرای خویش بمان بر هوای خویش
ساغر به دست و خرم و خندان و شاد خوار
چون شمردم یازده منزل ز راه روزگار
منزلی دیدم مبارک وز منازل اختیار
منزلی کان را همه روشندلان در بیعتند
منزلی کاو را همه اسلامیانند انتظار
منزلی کاو را همه تهلیل باشد بر یمین
منزلی کاو را همه تسبیح باشد بر یسار
منزلی کاندر سوادش منقطع رودو سرود
منزلی کاندر جوارش مندرس خمر و خمار
منزلی کانجا خرافاتی بود در انکساد
منزلی کانجا خراباتی بود در انکسار
چون بدان منزل رسیدم دستها برداشتم
گفتمش ربی و ربک دیدمش بر روی یار
سی برادر یافتم روشن رخ و بسته نقاب
در میان هر برادر زنگیی دیدم سوار
چون یکی زایشان گشادی روی گفتی بامداد
تا که رخ دارم  گشاده من دهانت بسته دار
پاسخش دادم که گر بسته دهانم از طعام
نیستم بسته زبان از مدح شمس الافتخار
صدر کافی کف  کمال دولت شاه جهان
بو رضای مرتضی تدبیر پیغمبر شعار
آن خداوندی که  گر خواهد به عز بخت خویش
در فلک بندد سکون و در مدر آرد مدار
یک خیال از حلم او کوهی بود آفاق بند
یک سرشک از جود او ابری بود دینار بار
فتنه دنیا شب است و عدل او مانند روز
گفته اند آری کلام اللیل یمحوه النهار
هست با ابلیس هر روزی شمار دشمنش
صورت ابلیس روی دشمنش روز شمار
ای کمال دولت عالی چو فضل آموختی
بخت بودت در دبیرستان فضل آموزگار
تا عناصر نیست بیرون از چهار اندر جهان
یادگار روزگاری تو به نفع از هر چهار
پرورنده چون ترابی ره برنده چون هوا
جان فروزنده چو آبی سرفرازنده چو نار
صورت رضوان تو داری شاخ طوبی  کلک تو
در تو بینم ملک سلطان جهان فردوس وار
از علی بودست وز تو معجز تیغ و قلم
تا تو را ایزد قلم داد و علی را ذوالفقار
چون یکی زرین عقاب است آن یکی در دست تو
هر زمان بر لوح سیمین بارد از منقار قار
مرغ بی پرست وزو نامه همی بارد چو مرغ
مار بی پیچ است و زو دشمن همی پیچد چو مار
اختر میمون به کلکش بوسه ازگردون دهد
چون  کند از دست تو برنامه سلطان نگار
تا تو را گردون همی چون بندگان گردن نهد
مشتری او راکمرگشته است و پروین گوشوار
گویی از تقدیر تدبیر تو دارد نسختی
زانکه تدبیرت گشاید بندهای روزگار
ای خداوندی که فرزند تو اندر خورد توست
تو درخت عز و اقبالی و فرزند تو بار
دو محمد آفرید ایزد سزای تهنیت
آن محمد در نبوت این محمد در تبار
آن محمد بود یزدان را رسول نیکبخت
وین محمد هست سلطان را ندیم اختیار
آن ز عبدالله نسب کرد و ز دین آورد رسم
وین ز فضل الله نسب کرد و زجود آورد کار
آن یکی  کردست مر حسان ثابت را بزرگ
وین همی دارد معزی را عزیز و نامدار
چیست کاو با من نکردست ازکرامت وز کرم
از رعایت وز عنایت پیش تخت شهریار
شکر آن فرزند مقبل مهتر مهتر نسب
با خدای و با تو گویم در نهان و آشکار
هر کجا پویم ز فر جاه تو جویم پناه
هر کجا باشم به دام شکر تو باشم شکار
تا همی تاثیر باشد سعد و نحس از آسمان
تا همی تقدیر باشد فخر و عار از کردگار
ما دحت را باد سعد و حاسدت را باد نحس
ناصحت را باد فخر و دشمنت را باد عار
زندگانی یابی و دلشاد با فرزند خویش
تا ز فرزند و ز فرزندان ببینی صدهزار
این مهرگان فرخ و جشن بزرگوار
فرخنده باد و میمون بر شاه روزگار
سلطان کامکار ملکشاه دادگر
آن دادگر که نیست چنو هیچ  کامکار
پیروز بخت خسرو عالی نسب ملک
شایسته پادشاه و پسندیده شهریار
شاهی که نیست از خط فرمان او برون
در ملک یک مخالف و در دهر یک حصار
چرخ است ملک و طلعت او همچو آفتاب
باغ است دین و همت او همچو نوبهار
سدی است استوار حسامش که بند ملک
گشته است استوار به این بند استوار
از بخت بی ستایش او نیست هیچ شغل
در چرخ بی پرستش او نیست هیچ  کار
او را ستای تا شوی از بخت نیکنام
او را پرست تا شوی از چرخ بختیار
گر یمن و یسر خواهی او را ببین  که هست
هم یمن در یمینش و هم یسر در یسار
یک دم زدن ز خدمت و مهرش جدا مباش
کان اصل دولت آمد و این قطب افتخار
ایزد همیشه دارد در زینهار خویش
آن را که داد خسرو اسلام زینهار
ای خسروی  که بر همه آفاق سربسر
شکر تو واجب است چو توحید کردگار
گر اختیار عالم شاهان عادلند
از اختیار عالم هستی تو اختیار
مهر تو هست در بصر دوستان چو نور
کین تو هست در جگر دشمنان چو نار
در مجلس تو رحمت خلدست روز بزم
بر درگه تو زحمت حشر است روز بار
بر خلق ابر نعمت بارد چو در سخا
از بحر همت تو رسد بر فلک بخار
دشمن ز عمر دست بشوید چو در نبرد
از پای مرکب تو شود بر هوا غبار
امروز روز توست و تو داری در این جهان
هم عمر بی نهایت و هم ملک بیشمار
شاهی تو را است ملک به شاهی همی ستان
شادی توراست عمر به شادی همی گذار
خسرو تو باش و حکم تو ران و جهان  تو گیر
تا خاک را سکون بود و چرخ را مدار
با صد هزار نصرت و سیصد هزار فتح
بگذار بر مراد چنین مهرگان هزار
از هیبت شمشیر تو ای شاه جهاندار
شد رایت بدخواه نگونبخت و نگونسار
لشکرش یکایک همه  گشتند بر این سوی
چه  حاجب و چه  میر و چه  سرهنگ و چه  سالار
هم نعمت او کم شد و هم محنت او بیش
با نعمت اندک شد وبا محنت بسیار
خندید بر او دولت و بگریست بر او بخت
شورید بر او شغل و تبه گشت بر اوکار
آن آب که در چشمه همی برد کمانی
در چشم همی بیند از آن آب به خروار
سرخی زر خویش سپردست به شمشیر
زردی رخ خوی ربودست ز دینار
امروز نه آن کشت که بدرود همی دی
وامسال نه آن  کرد که بنمود همی پار
نامش همه اندر هوس بیهده شد ننگ
فخرش همه اندر طلب بیهده شد عار
ای شاه تو از قلعه دشمن چه کنی یاد
کان قلعه ندارد بر تو قیمت و مقدار
زودا که بپردازی آن قلعه ز دشمن
چونانکه بپرداخت علی مکه زکفار
روزی ده و جاندار عدو کوه بلند است
شد برکمرکوه وکمر بست به پیکار
در مدت ده روز گرفتار توان کرد
آن راکه بود کوهی روزی ده و جاندار
نزدیک تو آن خیره سران را خطری است
ور هست وطنشان  به مثل گنبد دوار
تیغ تو چو مار است و بداندیش تو مور است
بس دیر نماندست که بر مور زند مار
از فر تو در دیده ما هست همه نور
وز تیغ تو در جان عدو هست همه نار
ای پادشه و خسرو ذریه آدم
ای داد ده امت پیغمبر مختار
هستی تو سزاوار همه ملک جهان را
ایزد ندهد ملک جهان جز به سزاوار
دینار فروشی و خری شکر و چو تو کیست
هم نیک فروشنده و هم نیک خریدار
تا بیر و جوان است همی باش جوانبخت
تا ملک جهان است همی باش جهاندار
تو پشت همه خلق و تو را خالق تو پشت
تو یار همه خلق و تو را دولت تو یار
دست تو گرفته قدح باده روشن
بدخواه تو در دست اجل گشته گرفتار
هرکه را باشد ز دولت بخت نیک آموزگار
همچو سلطان معظم خوش گذارد روزگار
خسرو عاد ل معزالدین ملک سلطان که هست
از شهنشاهان و سلطانان جهان را یادگار
پادشاهی کز مرادش تا قیامت نگذرند
آفتاب اندر مسیر و آسمان اندر مدار
دولت و شاهی بدو نازد وزو باشد همی
کار دولت مستقیم و بند شاهی استوار
همتش کردست نار نیک خواهان را چو نور
هیبتش کردست نور بدسگالان را چو نار
از مصافش روی گردون تیر گردد زیرگرد
وز سپاهش پشت ماهی خسته گردد زیر بار
خلق  را آرایش خلد و نهیب  محشرست
بزمگاهش روز بزم و بارگاهش روز بار
شاه ما شاهی است کاو را از سلیمان و علی
یادگار آمد دو چیز انگشتری و ذوالفقار
موکبش را هر زمان خدمت گزارد آسمان
لشکرش را هر زمان نصرت فرستد کردگار
از معادی موکبی وز موکب او یک غلام
وز مخالف لشکری وز لشکر او یک سوار
آنکه او را شیرمردان عرب چون بنده بود
بنده وار آمد به درگاهش که شاها زینهار
گر همی از جانب دیگر بداندیشی دگر
گنج سازد بی نهایت ملک جوید بیشمار
تاب جنگ و قوت کوشش ندارد پیش شاه
یاکمر بندد به خدمت یاگریزد در حصار
میش گردد گاه قوت  گر چه دارد زور شیر
مورگردد وقت ضربت گر چه دارد زخم مار
شاه  چون خورشید رخشان  است  و دشمن  چون  شب است
شب شود پنهان چو  گردد نور خورشید آشکار
شب سپاه اندر کشد چون روز رایت برکشد
گفته اند آری کلام اللیل یمحوه النهار
ماه پیکر رایتش چون بر دو پیکر سرکشد
هیچ دشمن را نیاید آرزوی کارزار
تیغ شاه از سد اسکندر بسی محکم ترست
با چنان سدی چه سازد دشمن یاجوج وار
موکب روباه را ترتیب رفتن بگسلد
چون به جنگ آید برون شیر ژیان از مرغزار
گر غبار قهر و جور از دشمنان برخاسته است
آفتاب پادشاهان را چه باک است از غبار
ملک او حق است و ملک دشمنانش باطل است
باطل آخر پیش حق هرگز نباشد پایدار
از مخالف کس نپرسد چون پدید آمد ملک
از زمستان کس نگوید چون پدید آمد بهار
گفت دولت کای ملک سوی خراسان کش سپاه
تا به پیروزی برآری از سر دشمن دمار
تا کنی آشفته جان حاسد آشفته رسم
تاکنی بیهوده عزم دشمن بیهوده کار
دست  دست توست و دوران ظفر دوران توست
دام نصرت گستران و جان دشمن کن شکار
ملک تا ارزانیان بستان که ارزانی تویی
تیغ آتشبار بر جان بداندیشان گمار
آنچه دولت گفت شاها بود خواهد همچنان
یاد دولت نوش کن تلقین دولت گوش دار
تاچهار ارکان همی باشند زیر هفت چرخ
باد زیر دولت و فرمان تو هفت و چهار
یمن و یسر از حضرت شاه جهان غایب مباد
یمن بادش بر یمین و یسر بادش بر یسار
بر زمین ملکش از اقبال و نصرت باد بر
بر درخت عمرش از تایید و دولت باد بار
امسال در آفاق دو عید است به یک بار
بر ملت و دولت اثر هر دو پدیدار
یک عید ز ماه شب شوال و دگر عید
از عافیت شاه جهانگیر جهاندار
تاج ملکان ناصر دین خسرو اسلام
در نصرت دین نایب پیغمبر مختار
سنجرکه به خنجر سر بدخواه ببرد
چونانکه سر خیبریان حیدر کرار
شاهی که شرف یافت در اسلام ز نامش
هم نامه و هم خطبه و هم سکه و دینار
او همچو درختی است برومند که هرگز
زایل نشود سایه او از سر احرار
از دین و خرد بیخش و از جود و کرم شاخ
از عدل و هنر برگش و از فتح و ظفر بار
در مجلس او نعمت خلدست  گه بزم
بر درگه او رحمت حشرست  گه بار
در ملک همی دولت او زرکند از خاک
زانسان که همی باد صبا گل کند از خار
از خاک به جز دولت سنجر نکند زر
از چوب به جز موسی عمران نکند مار
چون او به دلیری و به  شمشیر و به  دولت
هم ناصر دین آمد و هم قاهر کفار
او را علم خویش فرستاد خلیفه
با یاره و طوق و کمر و جبه و دستار
ای درخور تو شاهی و تو درخور شاهی
ایزد به سزاوار سپردست سزاوار
تایید چو پرگار و ضمیر تو چو نقطه  است
بر نقطه بود راستی  گردش پرگار
آن بخت جوان است  که بر باد روان است
یا شخص همایون تو بر مرکب رهوار
آن چرخ بسیط است  که در بحر محیط است
یا تیغ  گهر دار تو در دست گهربار
آن در معالی است  که در درج معانی است
یا شرح هنرهای تو در دفتر اشعار
یک عزم تو در رزم و یک آهنگ تو در جنگ
بهتر بود از حمله صد لشکر جرار
گشتند گریزنده چو از باز تذروان
از گرز گران سنگ تو خصمان سبکسار
شیران همه  کردند ز شمشیر تو پرهیز
شاهان همه دادند به اقبال تو اقرار
در صحت شخص تو صلاح است جهان را
آن روز مبادا که بود شخص تو بیمار
کز صحت بیماری شخص  تو بدیدم
بخشایش جبار پس از قدرت جبار
ای شاه پدید آمد شاهین طرب را
دوش از فلک آینه گون زرین منقار
تا از دل میخواره به  منقار کند صید
گرد آمده سی روزه ی درد و غم و تیمار
دانی که پسندیده نباشد به چنین وقت
میخواره به اندیشه و میخانه به مسمار
نه ساز و نه زخمه به  کف مطرب خاموش
نه جام و نه ساغر به  کف ساقی بیکار
فاسد شده تدبیر ندیمان معاشر
کاسد شده بازار حریفان کم آزار
گر حکم تو و رای دل آرای تو باشد
آن شغل چو زر گردد و این  کار چو طیار
تا دور کند گنبد دوار همی باد
زیر قدم همت تو گنبد دوار
تا سیر کند کوکب سیار همی باد
زیر علم نصرت تو کوکب سیار
یزدان ز تو راضی و خلیفه ز تو شاکر
سلطان زتو دل شاد و تو را دولت او یار
عید تو همایون و همه روز تو چون عید
امروز تو از دی به و امسال تو از پار
چیست آن  کوه زمین پیما و باد راهوار
باره ای صحرانورد و مرکبی دریاگذار
هیکلی پولادسم آهوتگی غشغاو دم
پیکری پاکیزه گوهر راهواری شاهوار
بر حریر و کاغذ و دیبا و سنگ و چوب و گل
خوبتر زو خامه نقاش ننگارد نگار
جلوه طاوس دارد گاه جولان در نبرد
با تگ گوران بودگاه دویدن در شکار
خویشتن تازان کند گاه سبق مانند یوز
خویشتن درهم کشد گاه حذر مانند مار
باد صرصر نیست در پیش تگ او تیزرو
سنگ مرمر نیست در زیر سم او استوار
در کفل مضمر نماید پای او گاه نشیب
درکتف مدغم نماید دست او برکوهسار
سم و پشت و ساق و یال او تو پنداری که هست
لنگرکشتی و تیر کشتی و موج بحار
چون بتازندش به میدان باد از او جوید شتاب
چون بخارندش به آخور کوه از او گیرد قرار
بشکند بانگش دل مردان به  روز نام و ننگ
بسپرد نعلش سرگردان به  روز گیرودار
از نهیب نعره او یشک و ناخن بفکند
پیل  مست و شیر نر در بیشه و در مرغزار
هست گردان چون سپهر و آفتاب او یکی است
کوکب او شانزدست و ماه نو دارد چهار
ماه او نعل است وکوکب میخهای نعل او
آفتاب اوست شاه کامران و کامکار
شاه اسبان خوانم او را تا به  پیروزی و فتح
شاه شاهان جهان بر پشت او باشد سوار
ناصر دین خسرو مشرق ملک سنجرکه هست
از جهانداران و سلطانان جهان را یادگار
دیده گردون ندید از دوده سلجوقیان
زو مبارکتر به ایرانشهر شاه و شهریار
جز جوانمردی و مردی نیست رسم و کار او
کز جوانمردی و مردی آفریدش  کردگار
نیست بحر بیکران وکوه بی پایان بهم
گر ببینی شکل هفت اقلیم  گیتی آشکار
شخص او اقلیم عقل است و در آن اقلیم هست
حلم و طبعش کوه بی پایان و بحر بی کنار
آن کجا لشکر سوی صحرای ترکستان کشید
کرد صحرا بر همه خانان ترکستان حصار
گر ز ابر عفو او رحمت نباریدی سرشک
زآتش خشمش هلاک عالمی بودی شرار
پای فغفوران و خاقانان درآوردی ببند
از سر گردان و جباران برآوردی دمار
خواست گردون تا بود درگردن و گوش ملوک
حکم او مانند طوق و امر او چون  گوشوار
زیر عفوش هست گنج و زیر خشمش هست رنج
زیر مهرش هست نور و زیر کینش هست نار
آبگون شمشیر او نارست و اعدا را از اوست
روی زرد و دل کفیده راست چون آبی و نار
نیزه او بر زمین دوزد یلان را روز رزم
هیبت او در زمین آرد سران را روز بار
پادشاها تو نتابی از هزاران خصم روی
شهریارا تو نداری در هزاران شهریار
در جهان تو جهانداری نخواهد بود نیز
حق پذیر و حق پسند و حق شناس و حق گزار
حق گزاری با سخاوت حق شناسی با کرم
حق پسندی با لطافت حق پذیری با وقار
بخت فرخ چون تو را کاری مهم پیش آورد
کام تو حاصل کند بی وعده و بی انتظار
آنچه  گستردی نیارد در نوشتن آسمان
و انچه بفکندی نیارد برگرفتن روزگار
تا ز شادی بلبل سر مست دستانها زند
چون بخند روی  گل در باغها وقت بهار
از طرف بادند همچون بلبل وگل پیش تو
مطربان رود ساز و ساقیان میگسار
خرم از اقبال تو جان ملوک کامران
روشن از دیدار تو چشم وزیر نامدار
تو خداوند جهان و دشمنان از تو جهان
خواجه از تو شاد خوار و حاسدت ناشاد و خوار
روز بخشش نیکخواهان پیش جاهت جانفشان
روزکوشش بدسگالان پیش  تیغت جان سپار
تو سر دشمن به  گرز شیرپیکر کوفته
چو سر ضحاک افریدون به  گرز گاوسار
ای تاج دین و دنیا ای فخر روزگار
بر تو خجسته باد چنین عید صدهزار
ای از ورع چو مادر عیسی بلند قدر
وی از شرف چو دختر احمد بزرگوار
ای مادر دو شاه چو سلطان و چون ملک
هر دو خدایگان و خداوند و شهریار
از یکدگر به دولت تو هر دو شادمان
با یکدگر به حشمت تو هر دو سازگار
در کار دختر و پسر هر دو پادشاه
بردی ز خاص خویش بسی مالها به کار
آن ساختی زهدیه که هرگز نساختند
شاهان باستان و بزرگان روزگار
هرگز به دولت تو نبودست هیچ زن
دانا و دوربین و خردمند و هوشیار
در زهد و پارسایی با حشمت و جلال
در ملک و پادشاهی با عصمت و وقار
گویی همه سعادت بودست بر فلک
روزی که آفرید تو را آفریدگار
خیری که تو به مرو و نشابور کرده ای
خیری است در شریعت و اسلام پایدار
دیوار آن چو چرخ بلندست بی گزند
بنیاد آن چو کوه گران است استوار
گشته ز بهر درس امامان در او مقیم
کرده ز بهر علم فقیهان در او قرار
امروز هست شکر و ثنای تو بی قیاس
فردا بود ثواب و جزای تو بی شمار
از اعتقاد توست که اندر جهان نماند
یک دشمن سبکسر و یک خصم خاکسار
وز سر پاک توست که سلطان دادگر
بگشاد در عراق به شمشیر صد حصار
وز فر بخت توست  که آمد بر ملک
شهزاده ای بزرگ ز غزنین به زینهار
بنهان و آشکار تو با خلق چون یکی است
خالق معین توست چه پنهان چه آشکار
از بس که هست در دل تو رحمت وکرم
بر خلق مهربانی و از خلق بردبار
گر درخور تو بخت نثاری فرستدی
گردون ستارگان کندی بر سرت نثار
دنیا و دین تو داری قدرش همی شناس
هر دو خدای دادت شکرش همی گزار
آن بندگان که پیش تو خدمت همی کنند
روز همه زخدمت تو هست چون بهار
وانان که نعمت تو به ایشان همی رسد
کار همه ز نعمت تو هست چون نگار
دیری است تا معزی خدمتگر شماست
او را سزد به خدمت دیرینه افتخار
درخورد خلعت است که امسال شعر او
زان شعر بهترست که پیرارگفت و پار
ای آنکه روز و شب ز سه فرزند خرمی
هر سه زمانه را ز ملک شاه یادگار
بادی تو در سعادت با هر سه کامران
بادی تو در سعادت با هر سه  کامکار
چون دولت تو یار و نگهدار عالم است
ایزد تورا همیشه نگهدار باد و یار
فرخنده باد بر تو به شادی هزار عید
طبع تو شاد باد به روزی هزار بار
بی روح پیکری است  گه جنگ جان شکار
بی دود آتشی است گه رزم پرشرار
گر پرشرار آتش بی دود نادرست
نادرترست پیکر بی روح جان شکار
پیکر بود شگفت به پاکیزگی چو جان
آتش بود بدیع تر ار باشد آبدار
رخشنده چون ستاره و چون آسمان کبود
وز آسمان ستاره شود بر تنش نثار
هنگام کینه بر تنش از فرق تا قدم
دندانهاش تیزتر از شعله های نار
گویی که هست بر سر دندان های او
زهری که هست در بن دندانهای مار
ابری است لاله  بار و درختی است لاله  بر
دیدی درخت لاله بر و ابر لاله بار
باریدنش همیشه به صحرای معرکه
یازیدنش همیشه به میدان کارزار
آبی مروق است فسرده که روز رزم
دشمن در او خیال اجل بیند آشکار
هر دشمنی که دید خیال اجل در او
خالی شد از خیال و روان شد خیال وار
لوحی است نیلگون که قلم در خلاف او
از رشک زرد روی شد و لاغر و نزار
با لوح  گر قلم به ازل سازگار بود
با این زدوده لوح کبودی است سازگار
کان لوح از او نگار پذیرفت در ازل
وین لوح از این همی بپذیرد کنون نگار
بشکست پشت مهره کفار در عرب
تا نام او به دست علی کشت ذوالفقار
آدینه چون خطیب به منبر بر آردش
تازه شود به تیزی او دین کردگار
هست او به روز رزم سلیحی که آن سلیح
آید گه اجل ملک الموت را به کار
شخصی که زینهار نباید ز چنگ او
جانش نیابد از ملک الموت زینهار
تا از میان سنگ درنگش گسسته شد
سنگ و درنگ برد ز خصمان خاکسار
در سنگ بود عاجز و امروز معجزست
در دست پهلوان خداوند روزگار
والاعماد دولت و دنیا جمال دین
خوارزمشاه میر هنرمند کامگار
شاهی که حق و باطل از او شد بلند و پست
میری  که دین و کفر از او شد بلند و خوار
نامش محمدست و به عدلش مخلدست
هم ملت محمد و هم ملک شهریار
آهو ز شیر شیر خورد در ولایتش
و زبرکند ستایش او طفل شیر خوار
نشگفت اگر به خدمت جودش بر آسمان
بندد کمر ز قوس قزح ابر نو بهار
کان گل فروز باشد و این هست دل فروز
وان قطره بار شد و این هست بدره بار
بازی است تیر اوکه شود چون تذرو پر
هرگه  که خصم را چو کبوتر کند شکار
همرنگ خاک جرم قمر زان سبب بود
کز نعل اسب او به قمر پر شود غبار
تاریک فام روی زحل زان قبل بود
کز خون رزم او به زحل بر شود بخار
دارد هر آن هنرکه به کارست خلق را
واندر هنر ز خلق ندارد نظیر و یار
در حق بود طریقت او صدق را دلیل
در دین بود عقیدت او شرع را شعار
از اعتقاد پاک بود در دلش دو چیز
تحقیق مرد خندق و تصدیق یار غار
وانجا که رای باید و تدبیر مملکت
پیرایه خرد بود و مایه وقار
گفتار او بود به همه خیرها مشیر
تدبیر او بود به همه فخرها مسار
رای صواب او ز بلندی و روشنی
از چرخ ننگ دارد و از آفتاب عار
وآنجا که عدل باید و انصاف و راستی
تیغش برآورد ز سر ظالمان دمار
تنها روند قافله از امن و عدل او
بی رهنمای و بدرقه در کوه و در قفار
ازگرگ میش یاد نیارد به ساده دشت
وز باز کبک باک ندارد به کوهسار
وانجاکه جود باید و احسان و مکرمت
ابری بودکه موج زند در دلش بخار
به زان دهد صلت  که کند مادح آرزو
مه  زان دهد عطا که کند زایر انتظار
باشد دو چیز مختلف از جود او به هم
آسایش افاضل و رنج خزینه دار
وانجا که حلم  باید و بخشایش گناه
عفوش خبر دهد که رحیم  است و بردبار
جرم  گناهکار کند عفو بیش از آنک
در پیش او زبان بگشاید به اعتذار
هنگام عفو و رحمت او در مناظره
از بیگناه چیره تر آید گناهکار
وانجا که رزم باید و پیکار و تاختن
بر مرکب شجاعت و مردی بود سوار
گاهی کند حصار چو صحرا زعزم خویش 
گاهی به جزم خویش ز صحرا کند حصار
تیغش ز دور عرضه کند صورت اجل
بر پیل کارزاری و بر شیر مرغزار
دندان شیر در دهن از خون چنان کند
کاندر کفیده نار بود دانه های نار
زیبد کزان جهان به نظاره به این جهان
آیند جان رستم و جان سفندیار
تا چون بگیرد او به سنانی هزار خصم
بوسند دست او به زمانی هزار بار
شخصی به این صفت  که شنیدست در جهان
اندر شمار یک تن و اندر هنر هزار
گویی نگاشته است یکی صورت از هنر
هنگام آفرینش او آفریدگار
ای روز بار تو دل زوار پر نشاط
وی روز رزم تو سر حساد پر خمار
میدان تو مگر عرصات است روز رزم
ایوان تو مگر عرفات است روز بار
زان اختیاری از امرا شاه و خواجه را
کان از ملوک و این ز وزیران شد اختیار
چون هر دو را به  دیدن روی تو بود رای
روی از دیار خویش نهادی برین دیار
مردانه وار ریگ بیابان گذاشتی
با لشکری چو ریگ بیابان  گه شمار
از فر پادشاه تو را یمن بر یمین
وز دولت وزیر تو را یسر بر یسار
دریای بی کنار وزیرست و پادشاه
عالم ز موج هر دو پر از در شاهوار
تا تو ز رود بار به پیروزی آمدی
چون کوه آهنین سوی دریای بی کنار
گویی جهان به خواب همی بیند ای عجب
کوه آمده ز جانب دریا به رود بار
ای حق گزار خواجه و خدمتگزار شاه
خدمتگزار چون تو که دیده است و حق گذار
من بنده مدح تاجوران  گفته ام بسی
وان مدح در زمانه زمن هست یادگار
دانند خدمت من و دارند حرمتم
شاه بلند بخت و وزیر بزرگوار
کردم تو را پرستش و کردم ستایشت
تا یابم از ستایش تو عز و افتخار
روزم شود خجسته چو گویی مرا بیا
طبعم شود گشاده چو گویی مرا بیار
تا با رضا و شکر بقا و علو بود
بادت مدام ساخته اسباب هر چهار
راضی ز تو شهنشه و شاکر ز تو وزیر
باقی به تو عشیرت و عالی به تو تبار
تا قار قیر باشد در لفظ فارسی
چونانکه در عبارت ترکی است برف قار
بادا چنانکه قار به ترکی سر عدوت
مویت چنانکه در لغت بارسی است قار
تا باشد از دو جامه شب و روز را سلب
کان هر دو را زظلمت و نورست پود و تار
روشن چو روز باد همیشه شب ولیت
چون شب همیشه روز معادیت باد تار
بر دشمنان دولت شاه زمانه باد
از رزم و کارزار تو همواره کار زار
از تو بساط مملکتش را رسیده زود
یک سر به قیروان و دگر سر به قندهار
چون وزارت یافت صدر روزگار از شهریار
تهنیت  گویم وزارت را به صدر روزگار
صاحب دنیا قوام الدین نظام مملکت
سید و شاه وزیران و وزیر شهریار
بوالمحاسن عبد رزاق آنکه ارزاق بشر
کرد در دنیا به  کلک او حوالت  کردگار
بختیارش کرد گردون در روزارت همچنا نک 
خالقش  کرد از خلایق در امامت بختیار
شاه عالم را چنو هرگز کجا باشد وزیر
در امامت بختیار و در وزارت اختیار
صدر دیوان وزارت چون مزین شد به او
تخت سلطانی مزین شد به شاه  کامکار
منتظر بود این سعادت را جهان از دیرباز
یافت مقصود و برون آمد ز بند انتظار
این محل بود از گه میثاق آدم تعبیه 
اختران را در مسیر و آسمان را در مدار
چون موافق شد قضا با آسمان و اختران
آنچه اندر پرده پنهان بود کردند آشکار
عم او صدر وزیران از فراست  گفته بود
عبد رزاق است فخر دوده و تاج تبار
این فراست بین که در انجام کار آمد پدید
آنچه آن پیر مبارک گفت در آغاز کار
ای شمال مشکبوی ای ره نورد زود رو
چون ز شهر بلخ باشد در نشابورت گذار
از زبان بندگان آن صدر ماضی را بگو
چشم بگشای و زخواب خوش زمانی سربرآر
تا ببینی پور خویش و نور چشم خویش را
پیش سلطان جهان با جاه و قدر و اقتدار
هم خرامان در امامت در لباس  احتشام
هم گرازان در وزارت بر بساط افتخار
ملک سلطان تازه  گشت از رای ملک آرای او
چون زمین از ابر و آب و آفتاب اندر بهار
تا نه بس مدت چنان  گردد که با انصاف او
آهوی دشتی امان یابد ز شیر مرغزار
گرگ را با میش باشد آشتی در پهن  دشت
باز را با کبک باشد دوستی در کوهسار
خواست یزدان تا بود بر روی دین و روی ملک
از نگار کلک او در ملت و دولت نگار
علم او در دین تازی داد ملت را نظام
عدل او در ملک باقی داد دولت را قرار
در هوای عالم سفلی  چو نیکو بنگری
صافی و خالی نبینی از غبار و از بخار
با مبارک رای و تدبیرش هوای مملکت
هست صافی از بخار و هست خالی از غبار
یا رب اندر زینهار ش دار تا با عدل او
از ستم  کس را نبایدگفت یارب زینهار
آشنای طور سینا موسی عمران سزد
تاکه از معجز عصا در دست اوگردد چو مار
کدخدای شاه عالم صاحب عادل سزد
تا بر آرد کلک چون مارش زگمراهان دمار
تا به دیوان وزارت خامه  و نامه به  هم
از یمینش نامور شد از یسارش نامدار
خانه ارزاق را مفتاح دارد بر یمین
دفتر آمار را فهرست دارد بر یسار
علم و عقلش را مهندس  کرد نتواند قیاس
حلم و جودش را محاسب کرد نتواند شمار
قادر یزدان که پیدا کرد چون او صورتی
یک تن از روی عدد وز روی معنی صدهزار
گر شکار دام صیادان بود نخجیر و مرغ
جان و دل بینم همی در دام شکر او شکار
با نسیم رای او در بوستان مملکت
شاخ عزم شاه عالم فتح و نصرت داد بار
جامه ی بختش بپوشیدند شاهان روز رزم
بایه تختش ببوسیدند خانان روز بار
وهم او پیش از وزارت کرد چندانی اثر
تا ملک بشکست در غزنین مصاف کارزار
کرد رای روشن او بر سبیل تقد مه
بر موالی کار سهل و بر معادی کار زار
گر زمین را از نسیم خلق او باشد نصیب
هرکجا خاری برویدگل بروید جای خار
ور کند بر نار نیرو خاطر وقاد او
بگسلاند روشنی و گرمی از اجزای نار
ای خداوند جهان را گشته دستور و مشیر
وی بزرگان جهان راگشته مقصود و مشار
ای همه علم امامان از علومت مقتبس
وی همه رسم وزیران از رسومت مستعار
حق شناس حق گزاری بنده و آزاد را
شادباش و دیر زی ای حق شناس حق گزار
از جهان و از خداوند جهان برخور که هست
هم جهان و هم خداوند جهانت  خواستار
گر چه آصف را کرامات است در علم و هنر
ورچه ا حنف را مقامات است در حلم و وقار
با تو در علم و خرد آصف نباشد کاردان
با تو در حلم  و وقار احنف نباشد بردبار
هست هر حرفی ز توقیع تو گنجی بی قیاس
هست هر بندی زانگشت تو بحری بی کنار
مرکب ملک و شریعت را سوار چابکی
از تو چابکتر نباشد این دو مرکب را سوار
با زبان  گوهر افشانت چرا باید همی
رنج غواصان گوهر جوی در قعر بحار
گر عیار زر ز صراف و محک پیدا شود
هرکجا بوته است و سکه در بلاد و در دیار
آن کجا باشد دل و طبع تو صراف و محک
زر الفاظ و معانی را پدید آید عیار
روی دولت تازه باشد روی دین آراسته
تا بودکلک مبارک در بنانت مشکبار
باز اقبال است و بر سیم و سمن هر ساعتی
در بنان فرخ تو بارد از منقار قار
لیکن آن قاری که از منقار او بارد همی
قیمتی تر باشد از یاقوت و در شاهوار
سرنگون است او و دارد دوستان را سرفراز
مشکبار است او و دارد دشمنان را خاکسار
تو به خلق مصطفایی او به شکل خیزران
تو به علم مرتضایی او به فعل ذوالفقار
ای خداوندی که اندر آفرین و مدح تو
طبع من طوبی اثر شد شعر من شعری  شعار
هست پیش تو نثار دیگران زر و گهر
من ز هر دو پیش تو نیکوتر آوردم نثار
کان نثار دیگران گردون ز هم بپر اکند
وین نثار من بماند تا قیامت یادگار
تا همی بر عالم علوی بود سیاره هفت
تا همی برعالم سفلی بود عنصر چهار
باد با رای شریفت هفت سیاره قرین
باد با طبع لطیفت چار عنصر سازگار
بر حصار دولت تو پاسبان اقبال باد
باسبان اقبال بهتر چون دول باشد حصار
پشت اسلامی همیشه  کردگارت باد پشت
یار انصافی همیشه  شهریارت باد یار
ناصحت منصور و والا حاسدت مقهور و پست
دوستت شاد و گرامی دشمنت غمخوار و خوار
راز نهان خویش جهان کرد آشکار
در منصب وزارت دستور شهریار
بگشاد روزگار زبان را به تهنیت
چون شد وزیر شاه جهان صدر روزگار
فخر ملک عماد دول صاحب آجل
قطب معالی و شرف دین کردگار
سعد علی عیسی آن صاحبی که هست
بر آسمان سعد و علو شمس افتخار
تا او به عز دولت و تایید ایزدی
بنشست در وزارت و مشغول شد به کار
اجرام را منافع خلق است در مسیر
افلاک را مصالح ملک است در مدار
رازی که در ضمیر زمانه نهفته بود
امروز در وزارت اوگشت آشکار
بی  آنکه خواستار شد این جایگاه را
او را خدایگان جهان گشت خواستار
تا چشم خلق را به عنایت کند قریر
تا کار ملک را به کفایت دهد قرار
از روزگار آدم تا روزگار شاه
این کار را زمانه همی کرد انتظار
هست اختیار شاه  که بخت است یار او
زیبد که اختیار بود مرد بختیار
مجبور ازاوست دشمن و مختار ازاوست دوست
در مهر و کین اوست مگر جبر و اختیار
چون صدر امت از وزرا بردبار نیست
چون شاه سنجر از ملکان نیست کامکار
کاین هر دو را به طوع پرستش همی کنند
شاهان کامکار و وزیران بردبار
سد توتیای چشم ظفرگرد اسب شاه
تا کدخدای اوست به اسب هنر سوار
صدری است حق پذیر و وزیری است حق پرست
حری است حق شناس وکریمی است حق گزار
در باغ دین و ملک چنو یک درخت نیست
کز دولت است برگش و از نصرت است بار
افروخته به دولت او صحن بوستان
آراسته به حشمت او طرف جویبار
خورشید دانش و خرد اوست بی زوال
دریای بخشش و کرم اوست بی کنار
رد و قبول او سبب رنج و راحت است
کز هر دو طبع گردد غمگین و شادخوار
دین است وکفر عهد و خلافش زبهر آنک
هر دو کنند خلق جهان را عزیز و خوار
هرگه که در یسار و یمین کرد ازکرم
آن درج پر فواید و آن  کلک مشکبار
دارد کلید خانه ارزاق در یمین
دارد جواز جنت فردوس در یسار
ای در سخا و علم و شجاعت چو مرتضی
ای کلک و حکم قاطع تو همچو ذوالفقار
خرم نژاد تو که تویی  مفخر نژاد
فرخ تبار تو که تویی سید تبار
در راه حشمت تو ندیدست کس  نشیب
بر روی دولت تو ندیدست کس غبار
جر م قمر شدست ز امر تو تیز رو
قطب فلک شدست ز حزم تو استوار
گر شعله ای زکینه تو بر فتد به آب
ور قطره ای ز خامه تو برچکد به نار
گردد شرارنار ازین قطره چون سرشک
گردد سرشک آب از آن شعله چون شرار
تهدید دشمنان تورا با نهیب و خشم
دنبال برزند به زمین شیر مرغزار
واندر بر سخاوت تو بر سخای ابر
طناز وار خنده زند کبک کوهسار
گر ابر در بهار چمن را کند جوان
هرگز چو جود تو نبود ابر در بهار
کان گاهگاه بارد و این هست بر دوام
و آن قطره بار باشد و این هست بدره بار
بیشی ز معطیان و کم است از عطای تو
اندیشه محاسب و اندازه شمار
پشت شریعتی و تو را کردگار پشت
یار حقیقتی و تو را شهریار یار
گر خمر دوستیت  خورد مرد متصل
زان خمر در سرش نبود ذره ای خمار
گردد ز مهر مست و بود هوش او به جای
پیوسته مست باشد و همواره هوشیار
بار آورد به باغ مظالم درخت عدل
چون بنگرد به روی تو مظلوم روز بار
در مجلس رفیع تو با بوی خلق تو
گویی  که از بخور برآید همی بخار
در مدیح را تو گزاری همی بها
زر علوم را تو شناسی همی عیار
بازی است همت تو که منقار و مخلبش
سیاره را چو کبک و کبوتر کند شکار
اندر علو ز فرقد و شعری سبق برد
شعری  که یابد از لقب و نام تو شعار
ای بسته از مدایح تو دست طبع من
بر گردن زمانه بسی عقد شاهوار
این عقد نو که ساختم از بهر تهنیت
در دهر هست تا ابدالدهر یادگار
گر نظم گوهرست نثار تو از خدم
نظم سخن به است ز مداح تو نثار
کان نظم را سپهر ز هم بگسلد همی
وین نظم را بدارد تا حشر پایدار
تا بهر یک  گروه ز نیک اختری است فخر
تا قسم یک  گروه ز بی دولتی است عار
بادند دوستانت به نیک اختری مشیر
بادند دشمنانت  به بی دولتی مشار
پاینده باد عمر تو از فضل مستعان
هرچند هست عمر همه خلق مستعار
تایید ایزدی ز نوایب تو را پناه
اقبال خسروی ز حوادث تو را حصار
از بهر خدمت تو بزرگان و سروران
از شرق و غرب روی نهاده بدین دیار
زیباتر و بدیع تر امروز تو ز دی
فرخ تر و خجسته تر امسال تو ز پار
پوشیده نیست واقعه تیر شهریار
و آن روزگار تیره که بر من  گذشت پار
گر پار روزگار من از تیر تیره بود
امسال روشن است ز خورشید روزگار
زان پس  که بود بر شرف مرگ حال من
رستم به دولت شرف دین کردگار
تاج الکفاه فخر معالی وجیه ملک
زین دول رضی ملوک و سر تبار
بوطاهر آنکه سیرت نفس شریف اوست
طاهر ز سهو و زلت و خالی زعیب و عار
سعد علی  که سعد و علی بهره یافته است
از دولت مساعد و از بخت سازگار
او را به بحر و بدر صفت  کن ز بهر آنک
بحرست روز بخشش و بدرست روز تار
نی نی که بحر دارد ازو جود مسترق
نی نی که بدر دارد ازو نور مستعار
در عصر خسروان عراق از دیار خویش
هرگز چنو کریم نیامد بدین دیار
گردون نزاد مهر از او هیچ حق شناس
گیتی ندید بهتر ازو هیچ حق گزار
هم در سخن ممیز و هم در سخا تمام
هم در کرم موفق و هم بر هنر سوار
ارزاق خلق را به مروت دهد مدد
زان کلک مشکبار به روزی هزار بار
لطف خدای دادگر ارزاق خلق را
گویی حواله کرد بدان کلک مشکبار
گر رای او جو آتش جر می شود لطیف
او را همه کواکب علوی بود شرار
ور بخت او به صورت جسمانیان شود
مشرق بود یمینش و مغرب بود یسار
خالق همیشه هست بهر کار یار او
زیراکه نیست درکرم او را زخلق بار
هرگز نبود بر کف او از حسد شراب
هرگز نبود در سر او از ندم خمار
از چوب آن درخت  که  گشتند سعد و  نحس
او را رسید تخت و عدو را رسید دار
بر شد بخار طبع لطیفش به آسمان
تا ساق عرش بوی بخورست زان بخار
ای افتخار عالم از اقبال و منزلت
وی در نوال و مکرمت از عالم اختیار
نیک اختر آفرید تو را عالم آفرین
کز عالم اختیاری و در عالم افتخار
خواهد چهارچیز تو دایم چهار چیز
همواره زان چهار همی نازد این چهار
عزمت دوام دولت و عدلت بقای ملک
عهدت صلاح مردم و عقلت نظام کار
گر صنعت بهار جهان راکند جوان
نادر ترست صنع تو از صنعت بهار
از بهر آنکه صنعت او نقشهای خویش
برگل کند نگار و تو بر دل کنی نگار
توقیع توست فایده ملک را دلیل
توفیق توست قاعده شرع را شعار
خار از محبت تو شود چون شکفته گل
گل باعداوت تو شود چون خلنده خار
ایمن شود فلک ز محاق و خسوف ماه
گر ماه را بر تو فرستد به زینهار
اندر حریم عدل توکبک و تذرو را
باز شکارگیر نگیرد همی شکار
در حشمت تو داغ ستورا نت  را همی
در مرغزار سجده برد شیر مرغزار
آتش همی به زخم پدید آید از حجر
لولو همی به رنج پدید آید از بحار
سازد ز بیم زخم تو آن سنگ را پناه
گیرد ز شرم لفظ تو این آب را حصار
گر نیست چون صدف قلم درفشان تو
از بهر چیست در دهنش در شاهوار
جز در انامل تو قلم کی شود صدف 
جز درکف کلیم عصا کی شود چو مار
آنکو همی شناسد ماه و ستاره را
آزادگیت را نشناسد همی شمار
در همت تو ا شبهه ا و شک نیست خلق را
خورشید روشن است و هوا صافی از غبار
در معرفت مریدی و در مرتبت مراد
در مصلحت مشیری و در مکرمت مشار
هرگز نگشت حلم تو فرسوده از غضب
هرگز نگشت عقل تو پوشیده از عقار
دارد یقین و سر براهیم مادحت
برد و سلام بیند اگر بگذرد به نار
ای آفتاب چرخ معالی اگر نبود
یک سال بر مراد دلم چرخ را مدار
آن سال درگذشت و به فر تو یافتم
در سال دیگر آنچه همی کردم انتظار
گر تیر شهریار خطا رفت در تنم
جان را خطر نبود به اقبال شهریار
ایزد نخواست کز جهت تیر او شوند
بر سوگ بنده  بنده و آزاد سوگوار
بهتر شدم که بود در آن حادثه مرا
تایید تو معالج و بخت تو غمگسار
در حضرت تو شد شب تیمار من نهان
وز طلعت تو روز نشاطم شد آشکار
دارم نثار در سخن ور رضا دهی
بر تو به جای در سخن جان کنم نثار
تا بر سپهر چیره بود ماه را مسیر
تا بر زمین تیره بود کوه را قرار
چون ماه باد رای رفیع تو نوربخش
چون کوه باد عزم متین تو استوار
گفتار تو نکت شده در نامه ازل
کردار تو علم  شده بر جامه وقار
مهرت طرب فزای و سپهرت وفا نمای
بختت نگاهبان و خدایت نگاهدار
چون ز سلطانان گیتی شهریاراست اختیار
فرخ آن صاحب  که باشد اختیار شهریار
صاحبی باید که باشد کاردان و  دوربین
درخور صاحبقرانی کامران و کامکار
صاحب دنیا به صدر اندر نظام الدین سزد
چون معزالدین بود صاحبقران روزگار
بخت تلقین کرد و تایید الهی ره نمود
تا معزالدین معزالدوله را کرد اختیار
مشرق و مغرب مهیا شد چو سلطان جهان
داد کار مشرق و مغرب به دست مرد کار
صاحبی بنشست در دیوان که از انصاف او
خیر و راحت کرد روزی بندگان را کردگار
صدر نیک اختر محمد بن  سلیمان آنکه هست
چون محمد دین پرست و چون سلیمان ملک دار
از نظام رسم او شد شغل گیتی بر نظام
وز نگار کلک او شد کار عالم چون نگار
باغ ملت را ز رسم او پدید آمد درخت
سال دولت را ز عدل او پدید آمد بهار
بوی خلق او معطرکرد صحن بوستان
سرو عقل او مزین کرد طر ف جویبار
گلبنی بنشاند انصافش به  ملک اندر که هست
شاخش اندر قیروان و بیخش اندر قندهار
رای او امروز ما را کرد خرم تر ز دی
فر او امسال ما را کرد فرخ تر ز پار
شد ز نور طلعت او دیده ملت قریر
یافت از تدبیر و رای او دل دولت قرار
ملک را با سیرت او هست جای تهنیت
خلق را در خدمت او هست جای افتخار
رام شد چون مرکبی در زیر بختش آسمان
آسمان مرکب سزد چون بخت او باشد سوار
روی هامون را ز بهر جود او زرین کند
چون برآید بامدادان آفتاب از کوهسار
توتیا سازد سپهر از بهر چشم اختران
چون ز نعل مرکب او از زمین خیزد غبار
بی هوای او نباشد مهر تابان را مسیر
بی مراد او نباشد چرخ  گردان را مدار
شمس بودی عقل او گر شمس بودی بی زوال
بحر بودی جود او گر بحر بودی بی کنار
مهتران را از حوادث هست توقیعش پناه
کهتران را از نوایب هست درگاهش حصار
آب را ماند تو گویی طبع او گاه لطف
خاک را ماند تو گویی حلم او گاه وقار
چیست آن آبی کزو یابد موافق آبروی
چیست آن خاکی کزو گردد مخالف خاکسار
تا به  بار آمد گل اقبال او در باغ ملک
هست بدخواهان او را زان گل اندر دیده خار
در صدف دریا به نور رای او سازد همی
از سرشک ابر مروارید و در شاهوار
از پی آن تا تواند کرد قهر دشمنان
مرد را گر زور و قوت باید اندر کارزار
روز قهر دشمنان در پیش عزم و حزم او
سیل ها را در جبال و موج ها را در بحار
چون قلم گیرد بود روح الامینش بر یمین
چون عنان گیرد بود بخت بلندش بر یسار
حشمت او هست اصل و کار دیوان هست فرع
فرع باشد بی خلل چون اصل باشد استوار
ماه و خورشید از محاق و از کسوف ایمن شوند
گر زعالی رای او خواهند هر دو زینهار
سایلی کز جود او یابد نعم هنگام بر
زایری کز عدل او یابد نظر هنگام بار
آن شود همچون خلیل از باد او آتش نشین
وین شود همچون کلیم از فر او دریاگذار
از شرار نار دوزخ عفو او سازد سرشک
وز سرشک آب حیوان خشم او سازد شرار
فرق بر فرقد رسد گر جاه او یابد کلاه
شعر بر شعری رسد گر نام او یابد شعار
گر بماند یادگار از هر کسی اندر جهان
من چنان خواهم که او ماند به جای یادگار
ای تبار تو ز حشمت سید و فخر کرام
ای تو از جاه و جلالت سید و فخر تبار
رای تو خورشید را ماند که چون پیدا شود
روشنایی گستراند بر بلاد و بر دیار
پیش ازین هرچ از مکارم بود در گیتی نهان
کرد در عصر تو اکنون دورگردون آشکار
مشک خوار و گوهرافشان است کلک اندر کفت
چون بود گوهرفشان کلکی که باشد مشک خوار
گاه مهر و گاه کین از مد و نقش او شوند
دوستان شاد وگرامی دشمنان غمگین و خوار
مرغ بی پرست و زو نامه همی پرد چو مرغ
مار بی بیچ است وزو دشمن همی پیچد چو مار
جز به دست چون تویی معجز نباشد آن قلم
جز به دست مرتضی معجز نباشد ذوالفقار
شاه گیتی را کنون بر توست جای اعتماد
ور چه گیتی از عجایب هست جای اعتبار
آدمی اسباب دنیا از تو جوید بر دوام
ور چه هست اسباب دنیا آدمی را مستعار
از شراب خدمت تو هرکه مست و خرم است
ایمن است از آفت بی عقلی و رنج خمار
وانکه از اقبال تو امید دارد یک نظر
گردد امیدش وفا بی وعده و بی انتظار
هیچکس در ثنا را چون تو نگزارد بها
هیچ کس زر سخن را چون تو نشناسد عیار
چون ز مدح تو بیارایم عروس طبع را
بر مثال لعبتی سیمین بر و مشکین عذار
مشتری زیبدکه باشد خاتم او را نگین
ماه نو شاید که باشد ساعد او را سوار
هرکه پیش تو نثاری آرد از زر و گهر
از ره معنی نثار او نباشد پایدار
من تو را اکنون نثاری پایدار آورده ام
بر بساط چون تو دستوری چنین باید نثار
تا ز بهر بی نیازی و ز بهر بی غمی
کیمیای نعمت و شادی عقارست و عقار
آب دست و خاک پایت باد دایم خلق را
مایه شادی و نعمت چون عقار و چون عقار
ماهرویان طراز و مشک مویان ختن
پیش تو هنگام خدمت صف کشیده در قطار
کودکانی کرده از خوبی دل مردم اسیر
آهوانی کرده از شوخی دل شیران شکار
خط ایشان مشکبوی و خال ایشان مشک رنگ
جعد ایشان مشک بیز و زلف ایشان مشکبار
روز رزم و روز بزم از سهم و جشن هر یکی
رزمگه دشت قیامت  بزمگه دارالقرار
تا هزار اندر عدد بیش از یکی باشد همی
تا یکی باشد همی اصل عدد اندر شمار
باد فرمان تو اندر مشرق و مغرب یکی
زیر فرمان تو باد اقبال و دولت صدهزار
هر کجا رای تو باشد چرخ بر تو مهربان
هرکجا عزم تو باشد دهر با تو سازگار
اندر احکام شریعت عصمت یزدانت پشت
واندر اسباب وزارت دولت سلطانت یار
حبذا این باغ خرم وین همایون روزگار
مرحبا این بزم فرخ وین مبارک شهریار
شهریاری جانفزای و روزگاری دلگشای
آ نت  زیبا شهریار و اینت  زیبا روزگار
شاه خورشید است و تختش چون سپهر هفتمین
شاه رضوان است و باغش چون بهشت  کردگار
جبرییل از جنت آوردست  گویی این عجب
هر نسیمش را نبات و هر درختش را ثمار
راست گویی روی حوران است و قد نیکوان
هرکجا بینی گل  گلزار و سرو جویبار
گر ندارد نسبت از کافور و عنبر پس  چراست
باد او عنبرفشان و شاخ او کافور بار
خرم است آن باغ  و سلطان اندرو خرم دل است
یمن دارد بر یمین و یسر دارد بر یسار
همچنان کاو اختیار است از ملوک شرق و غرب
روزگار او ز ایام ملوک است اختیار
نوبهار و مهرگان در سال یک بارست و بس
شاه را هر روز باشد مهرگان و نوبهار
رحمت ایزد بر آن شاهی که از شمشیر او
بند شاهی محکم است و اصل دولت استوار
تاکه باشد کوکب وگردون نباشد هر دو را
بی  رضای او مسیر و بی مراد او مدار
افتخار خسروان باشد به دنیا و به دین
ا عزت افزای جهان باشد امیر نامدار
شرق و غرب او راست از بهر صلاح ملک و دین
گه ز شرق آرد اسیر و گه ز غرب آرد شکار
هرکه با فرمان و پیمانش نماید سرکشی
بر زمین آرد سرش  گر بر فلک دارد حصار
ای جهانداری که هستی قبله هر تاجور
وی شهنشاهی که هستی خسرو هر تاجدار
در جهانداری تویی بر هر چه خواهی کامران
در شهنشاهی تویی بر هرکه خواهی  کامکار
هیبت تو نام  گمراهان دولت کرد ننگ
دولت تو فخر بدخواهان ملت کرد عار
مهر تو گویی  که نیسان است کز ریحان ا نس
دل کند خوشبوی و بر رخ بشکفاند لاله زار
بر کفت  گویی  که باران است از ابر سخا
نفع او اندر جهان پیدا و ناپیدا شمار
امر تو  گویی که ایمان است کز ارباب عقل
هرکه از امرت برون آید شود مقهور و خوار
خشم تو  گویی که خذ لان است کز اعدای ملک
هرکه را دریابد آنکس زو گردد خاکسار
تا بود گردون گردان هفت و سیارات هفت
تا بود عنصر چهار و طبع  گیتی بر چهار
حال و مال و سال و فال و اصل و نسل و تخت و بخت
بر مرادت باد هر هشت ای سرافراز تبار
حال نیکو  مال افزون  سال فرخ  فال سعد
اصل قایم نسل باقی تخت عالی بخت یار
تا گه از جم یادگارست این همایون روزگار
این جهان هرگز مباد از شاه عالم یادگار
باد میمون و مبارک صدهزاران جشن جم
بر خداوندی که چون جم بنده دارد صدهزار
سایه یزدان ملک سلطان که از تایید بخت
پیش از آدم کرد عالم عدل او را اختیار
همتش کرده است ناز نیکخواهان را چو نور
رفعتش کردست نور بدسگالان را چو نار
پادشاهی را کند رای بلندش تربیت
پادشاهان را دهد عدل تمامش زینهار
گر نه خورشیدست و رضوان است در شاهی چرا
او زمین گردون نهادست و جهان فردوس وار
خلق را آسایش خلد و نهیب محشرست
بزمگاهش روز بزم و بارگاهش روز بار
تیغ گوهردار او از آسمان آمد مگر
زانکه زخمش بر مخالف هست زخم ذوالفقار
دوستان را جان فزاید روز مهر و خرمی
دشمنان را جان گزاید روز کین و کارزار
قاف تا قاف جهان را  داور است و پادشاه
شرق تا غرب زمین را خسروست و شهریار
زان همایون تر نباشد ملک را صاحبقران
زو مبارکتر نباشد خلق را پروردگار
شهریارا برخور و شادی کن و رامش فزای
زین همایون نوبهار و زین مبار ک روزگار
عالم از عدل تو همچون نوبهاری بشکفید
روزگار تو همه خرم سزد چون نوبهار
وقت آن آمد که فرمایی کشیدن بامداد
تخت زیرگلستان و رخت زیر لاله زار
چهره جانان شناسی لاله را در بوستان
قامت دلبر شماری سرو را بر جویبار
بر شکوفه باده نوشی کاو بود چون روی دوست
وز بنفشه شاد باشی   کاو بود چون زلف یار
روز نوروزست و هر بنده نثار آرد همی
بنده ی شاعر همی خواهد که جان آرد نثار
تا شمارست و قیاس از آسمان و آفتاب
ملک بادت بی قیاس و عمر بادت بی شمار
با نشاط و رامش و پیروزی و نیک اختری
همچنین نوروز صد نوروز دیگر برگذار
شادی و شاهی و کام و می همه در دست توست
شاد باش و شاه باش و کام جوی و می گسار
هر جهانداری که باشد رای او سوی شک ار
دوربین و نیک دان باشد چو پیش آید ش کار
هم توان  گفتن مر او را در جهانداری دلیر
هم توان خواندن مر او را در شهنشاهی سوار
هم طرب کردن شناسد هم مصاف آراستن
هم به رزم اندر شجاعت هم به بزم اندر وقار
هم تواند خویشتن را داشت از دشمن نگاه
هم تواند داشت دشمن را نگه در کارزار
هم به تیر انداختن بر خصم باشد کامران
هم به شمشیر آختن بر شیر باشد کامکار
گاه برگوران کمندش بسته دارد ساد ه دشت
گاه بر شیران خدنگش تنگ دارد مرغزار
گاه غرم از تیغ اوگیرد به غار اندر پناه
گاه رنگ از تیر او سازد به سنگ اندر حصار
زیر ران اندر مسخر کرده دارد روز و شب
مرکبانی کوه بر صحرا سپر دریاگذار
گر بتازد سوی وحشی پستی انگارد جبال
ور براند سوی خصمی خشکی انگارد بحار
در شکارست از هنرها او خداوند جهان
زین قبل خواهدکه باشد دایما اندر شکار
خسرو دنیا ملک شاه محمد کز ملوک
شد بدو دین محمد تا قیامت پایدار
شهریار عالم عادل که در دنیا و دین
چشم گیتی زو مبارکتر نبیند شهریار
چون نگار مهر دینار و درم شد نام او
گشت مهر مهر او بر جان جباران نگار
ملک را عدلش بساطی ساخته است از ایمنی
گستریدست آن بساط از قیروان تا قندهار
حزم او از استواری کرد گردون لاجرم
بند شاهی شد به حزم استوارش استوار
چرخ نتواندگشا ن جز به شکر او زبان
تا میان در خدمت او بسته دارد روزگار
فضل او با خلق عالم هست افزون از قیاس
فضل یزدان نیز با او هست بیرون از شمار
کی شناسند آنچه او با خلق کرد از نیکویی
کی شمارند آنچه ز احسان کرد با او کردگار
خسروا هرچ اختیار توست بر روی زمین
هست برگردون گردان اختران را اختیار
نامداران را به خاک درگه توست احتشام
تاجداران را به نعل مرکب توست افتخار
دیده نم گیرد سران راپیش تو هنگام رزم
پشت خم گردد یلان را پیش تو هنگام بار
تو به بغدادی و در روم از هجوم لشکرت
هست قیصر مستمند و لشکر او سوگوار
کوس پندارند چون آید ز دریا بانگ رعد
تاختن دانند چون برخیزد از صحرا غبار
زود خواهد بود شاها تا ز بهر دین حق
تیغ گیری و برآری از سر دشمن دمار
آنکه می گوید بلندم گردد ازگرز تو پست
وانکه می گوید عزیزم  گردد از تیغ تو خوار
تا جهان را خاک و باد و اتش و اب است طبع
تا فساد کون باشد در جهان زین هر چهار
تو به نعل بادپایان خاک بر دشمن فشان
و اتش اندر جان اعدا زن به تیم ابدار
رایتت منصور و تیغت تیز و ملکت مستقیم
 دولتت پیروز و بختت نیک و طبعت شادخوار
در مسلمانی به اقبالت خلافت را ثبات
در جهانبانی به انصافت شریعت را شعار
دل بی قرار دارم از آن زلف بی قرار
سر پر خمار دارم از آن چشم پر خمار
داند نگار من که چنین است حال من
زان چشم پر خمار و از آن زلف بی قرار
ابرست تیره زلفش و سبزه است نو خطش
خرم رخش چو تازه بهاری است غمگسار
گر گویمش که زلف و خط تو عجب شدند
گوید که ابر و سبزه عجب نیست در بهار
گویی مهندسی است خم جعد آن صنم
گویی مشعبدی است سر زلف آن نگار
کز غالیه کشید یکی بر سهیل خط
وز مورچه نهاد یکی بر عقیق تار
ای  گشته ارغوان تو شمشاد را وطن
وی  گشته پرنیان تو پولاد را حصار
گویی ز بهر فتنه عشاق  گشته اند
پولاد تو نهفته و شمشادت آشکار
دری است آبدار تو را زیر لاله برگ
مشکی است تابدار تو را گرد لاله زار
تاب است در دل من و آب است در دو چشم
زان مشک تابدار و از آن در آبدار
در خد توست روشنی ماه آسمان
در قد توست راستی سرو جویبار
ماهی و آسمان تو ایوان خسروست
سروی و جویبار تو میدان شهریار
والا جلال دولت و دنیا معز دین
شاهی که هست سید شاهان روزگار
شاهی که هست سیرت و کردارهای او
فهرست پادشاهی و قانون افتخار
در بخت او همی نرسد گردش فلک
گویی فلک پیاده شد و بخت او سوار
سدی است استوار حسامش که بند ملک
گشته است استوار بدان سد استوار
گر یمن و یسر خواهی او را ببین  که هست
هم یمن بر یمینش و هم یسر بر یسار
شاهی بزرگوار و ستودست و همچو اوست
کردار او ستوده و رسمش بزرگوار
ای یادگار جمله شاهان باستان
هرگز مباد ملک جهان از تو یادگار
شاهان عالمند همی اختیار دهر
وایزد ز اختیار تو را کرد اختیار
دیدار جان فزای تو بی نار هست نور
شمشیر جان گزای تو بی نور هست نار
در مجلس تو رحمت خلدست روز بزم
بر درگه تو زحمت حشرست روز بار
از قدرتی  که تیغ تو را داد آسمان
وز قوتی  که دست تو را داد کردگار
دعوی کنند شیعه که روز نبرد هست
دست تو دست حیدر و تیغ تو ذوالفقار
ای انتظار خلق جهان سوی درگهت
دادت  خدای آنچه تو را بود انتظار
رفتی ز دار مملکت خویش ناگهان
باز آمدی مظفر و پیروز و کامکار
امسال یک هزار شمردیم فتح تو
ارجو که بشمریم دگر سال ده هزار
فردا هنوز نامد و خرم  گذشت دی
امروز روز توست به شادی همی گذار
بی حکم تو مباد سکون و مدار ملک
تا خاک را سکون بود و چرخ را مدار
تا باد خزان حله برون کرد ز گلزار
ابر آمد و پیچید قصب بر سر کهسار
تا ریخته شد پنجه زرین ز چناران
در هر شمری جام بلورست به خروار
ازکوه بشستند همه سرخی شنگرف
وز باغ ستردند همه سبزی زنگار
چینی صنمان دور شدند از چمن باغ
زنگی بچگانند به باغ آمده بسیار
زر آب طلی  کرده  نگر بر رخ آبی
بیجاده ناسفته نگر در شکم نار
و آن حوض نگرریخته از شاخ تر و برگ
گسترده کسی  گویی بر آینه دینار
روز از در بزم است و شراب از در خوردن
هرچند چمن نیست کنون از در دیدار
با دوست به خرگاه طرب کردن عشاق
خوشتر بود اکنون ز طلب کردن  گلزار
بس دوست که اندر جهد اکنون به لب دوست
بس یار که اندر خزد اکنون به بریار
خرگاه به اکنون و می روشن و آتش
ساقی صنم خلخ و مطرب بت فرخار
جادو شده بر زیر سر زخمه مطرب
زیر آمده از جادو بر زخمه به  گفتار
بر ابر شده آتش سوزنده درفشان
بر آتش سوزنده شده ابر گهر بار
با چرخ برابر شده آتش زبلندی
چون در صف موکب علم شاه جهاندار
شاه همه شاهان ملک ارغو که شرف یافت
از دولت او ملت پیغمبر مختار
شاهی  که به جای پدر و جد و برادر
بنشست و چنین جای بدو هست سزاوار
عقد آمد و پرگار همه گوهر سلجوق
او واسطه عقد شد و نقطه پرگار
آورد دل خلق به رغبت نه به اکراه
در دایره بیعت او گنبد دوار
گر بیعت او از در و دیوار بخواهی
با بیعت او در سخن آید در و دیوار
هر سال زیادت بود این دولت و این ملک
وامسال دلیل است به از پار و زپیرار
معلوم شدست این خبر از دفتر احکام
مفهوم شدست این سخن از نامه اسرار
دیری است  که در چرخ همین تعبیه سازند
هفت اختر سیار در این شغل و درین کار
این دولت و این ملک به بازی نتوان یافت
بازی نبود تعبیه اختر سیار
ای بار خدایی که همه بار خدایان
دادند به پیروزی و اقبال تو اقرار
کردار تو در شرح زگفتار فزون است
چند که گفتار فزون است زکردار
احرار جهان روی به درگاه تو دارند
درگاه توگشته است مگر قبله احرار
تو بر صفت بحری و اصل تو چو لولو
باک است و عزیز است و شریف است به مقدار
لولو همه از بحر پدید آید لیکن
بحر تو پدید آمد از لولو شهوار
مرغی است خدنگ تو که چون طیر ابابیل
دارد اجل بد کنشان  در سر منقار
پیکانش نشیند ز ره شست زره در
هرگه که جهد بیرون از شست تو سوفار
شمشیر تو کردست خراسان همه خالی
از دشمن بیدادگر و خصم ستمکار
عدل تو چنان است که گر مرد مسافر
بارگهر و زر به بیابان کند انبار
کس را نبود زهره که اندر شب تاریک
آهنگ بدان مرد کند دست در آن بار
در صحت شخص تو صلاح است جهان را
آن روز مبادا که بود شخص تو بیمار
در عافیت توست صلاح همه عالم
شکرست بدین عافیت از خالق جبار
رخسار تو افروخته باید ز می لعل
میران همه پیش تو زمین رفته به رخسار
هر روز یکی میر دگر در همه آذر
آراسته بزمی چو چمن در مه آزار
زانسان که بیاراست کنون میر قلاطی
آن میر خردمند نکوخواه وفادار
در عهد تو چون تیردلی دارد لیکن
در خدمت تو قامت او هست کمان وار
تا ملک بیفزاید و آراسته گردد
چون دولت بیدار بود با دل هشیار
افزایش و آرایش این ملک مهیا
باد از دل هشیارت و از دولت بیدار
در مشرق و در مغرب از اقبال تو تا ثیر
واندر عرب و در عجم از عدل تو آثار
نام و لقب تو به جهانداری و شاهی
در خطبه و در سکه و در نامه و اشعار
سالت همه فرخنده و روزت همه فرخ
امروز تو از دی به و امسال تو از پار
ای جوان دولت جهاندار ای همایون شهریار
ای به شاهی از ملک سلطان جهان را یادگار
دور گردون از تو فرخ تر نیارد پادشاه
چشم گیتی از تو عادل تر نبیند شهریار
رکن دین و رکن دنیا زان قبل داری لقب
کز تو شد هم رکن دین هم رکن دنیا استوار
ارسلان سلطانت جدست و ملک سلطان پدر
هر دو سلطان را به سلطانی تویی فخر تبار
تاج سلطانی تو را زیبد که در فرمان توست
هرکرا تاجی است بر یاقوت و در شاهوار
مرکب شاهی تو را زیبد که در فرمان توست
هر که هست اندر جهان بر مرکب شاهی سوار
اختیار خدمت تو مایه نیک اختری است
زانکه هستی تو همه نیک اختران را اختیار
نام تو بر نامه شاهی نوشته است آن  که  گفت 
 لا فتی الا علی لا سیف الا ذوالفقار
عالم علوی و سفلی کنیت و نام تورا
کرده اند از بر ز بهر احتشام و افتخار
گر ز نجم و چرخ پرسی نام سلطان جهان
بر کیارق خوان شود آن در مسیر این د ر مدار
ور ز سنگ و آب پرسی کنیت صاحبقران
بوالمظفر آید آواز از جبال و از بحار
ور ز خانه دشمنی کردند با تو چند تن
طالبان افسرا ی ا بر سر فرو کرده فسار
آن که کرد آهنگ جنگ و کارزار اندر عراق
روز اول برد کیفر در مصاف کار زار
دهر شد خالی  ز شور و شهر شد خالی  ز شر
رسته شد دولت ز عیب و شسته شد ملت ز عار
از وفات شاه ماضی در خراسان چند گاه
گوشمالی داد کلی بندگان را چند بار
خفته بودند این  گروه از غفلت و مست بطر
خفتنی بر خیر خیر و مستیی دور از خمار
چون خراسان اوفتاد از ظالمان در اضطراب
معترف گشتند مسکینان به عجز و اضطرار
خفتگان بیدارگشتند از نهیب جان و تن
وز غم فرزند و زن  گشتند مستان هوشیار
آن که شد هشیار گفت ا لمستغاث المستغاث
وان که شد بیدار گفت الاعتبار ا لاعتبار
مالش این قوم را گویی خدای دادگر
کرد چندینی حوادث در خراسان آشکار
تا بداند بنده قدر روزگار ایمنی
تا گزارد شکر عدل پادشاه روزگار
پادشاه روزگار امروز در گیتی تویی
دولتت آموزگار است و خرد پروردگار
دولت عالیت را گر صورتی پیدا شود
شرق گیرد در یمین و غرب  گیرد در یسار
حور در جنت به زلف اندر دمد همچون عبیر
هرکجا از سم اسبان تو برخیزد غبار
با دخان آتش دوزخ بیامیزد بهم
هرکجا ازکشته تیغ تو برخیزد بخار
در بیابان بلاو فتنه ازگرمای جور
خشک و ویران شد زمین عمر ما سالی چهار
تو یکی ابری که سوی ما فرستادت خدای
مدتی باران رحمت بر زمین ما ببار
تا توانا گردد امروز آن که عاجز بود دی
تا توانگرگردد امسال آن که مفلس بود پار
خلق را داری همی در زینهار عدل خویش
لاجرم ایزد تو را دارد همی در زینهار
این ولایت همچو خار خشک و خاک تیره بود
عدل تو آورد بیرون زر ز خاک و گل ز خار
فرشهای عبقری افکنده شد در گلستان
جامه های ششتری گسترده شد در کوهسار
لاله کرد از ابر آزاری پر از گوهر دهان
سبزه  کرد از باد نوروزی پر از عنبر کنار
هر دو در راه خراسان کرد خواهند از نشاط
در رکاب دولت تو گوهر و عنبر نثار
خسروا دانند معروفان این دولت که من
بوده ام پیش ملک سلطان عزیز و نامدار
سالها در خدمت او بندگی ها کرده ام
وآفرینها گفته او را در خزان و در بهار
گرچه رفت او از جهان ایزد بر او رحمت  کناد
باد پیغمبر شفاعت خواه او روز شمار
از تو در فردوس اعلی جان او خشنود باد
وز تو خرم باد گیتی سر به سر فردوس وار
باغ  ملکت را ز پیروزی و دولت باد بر
شاخ عمرت را ز اقبال و سعادت باد بار
رهنمایت باد یزدان هر کجا سایی رکاب
همنشینت باد دولت هرکجا گیری قرار
آن زلف مشکبار بر آن روی چون نگار
گر کوته است کوتهی از وی عجب مدار
شب در بهار میل  کند سوی کو تهی
آن  زلف چون شب  است بر آن روی چون بهار
در زیر آن دو سنبل مشکین نهفته بود
آن عارضین همچو سمن زار و لاله زار
لختی از آن دو سنبل مشکین بکاستند
تا گشت لاله زار و سمن زارش آشکار
آن زلف کز درازی با دوش بود جفت
کوته شد از بریدن و با گوش  گشت یار
گر بود جفت دوش کنون گشت یارگوش
با گوش یار چون شد گر نیست گوشوار
گفتم رسن کنم من از آن زلف تامگر
دل برکشم ز چاه زنخدان آن نگار
با من ستیزه کرد و سرش را بریده کرد
گفتا برو دل از چه من بی  رسن برآر
در بیش گوش او سر زلفش حجاب بود
برداشت از حجاب سر زلف تابدار
تا بی حجاب شعر من آید به گوش او
در جشن سال گردش سلطان روزگار
فرخ معز دولت و فرخنده رکن دین
شایسته پادشاه و پسندیده شهریار
پاینده آسمان ظفر بوالمظفر آ نک
بی ر ای او همی نکند آسمان مدار
تابنده آفتاب هنر برکیارق آنک
هست او زمانه را ز ملکشاه یادگار
شمشیر او مبشر فتح است روز رزم
توقیع او مفسر عدل است روز بار
در حلم چون پیمبر و در علم چون علی است
اسبش چو دلدل آمد و تیغش چو ذوالفقار
بر خار و خاره گر بنویسند نام او
از خاره زر برآید و گل بردمد ز خار
سروی است او ز باغ ظفر سرفراشته
او را سرای پرده چمن تخت جویبار
از جانب پدر نسبش خالی از عیوب
وز جانب دگرگهرش صافی از عوار
چون از دو جانب است به سلجوق نسبتش
فخر است بیخ و شاخش و فتح است برگ و بار
امروز هست ملک جهان چون یکی صدف
شاه جهان در او چو یکی در شاهوار
این در در صدف ز پدر زینهار ماند
با زینهار او نتوان خورد زینهار
چون از تبار خویش ملکشاه دور شد
گشتند ملک  جوی گروهی هم از تبار
ایزد رضا نداد که شاهنشهی دهد
بر جهل از آن  گروه یکی را به اختیار
یعنی  که چون زمانه شود خالی از پدر
جز بر پسر نگیرد شاهنشهی قرار
بر دشمنان دولت سلطان شنیده ای
کز کارزار سلطان چون گشت کارزار
گویی زمین رزمگهش مرغزار بود
میران لشکرش همه شیران مرغزار
روی زمین به رنگ فلک  گشته از سلیح
روی فلک به  رنگ زمین  گشته از غبار
چون چشمهای مور شده حلقه های درع
پیکانهای تیز چو دندانهای مار
از آب چشم خسته به ماهی رسیده نم
وز خون جسم  کشته به مه بر شده بخار
همچون کفیده نار دهان مخالفان
دندانهای پرخون چون دانه های نار
این حال اگر به  شرح بگویند سربسر
بیش آید از قیاس و فزون آید از شمار
هر فتح و هر ظفر که در این چند سال رفت
فهرست دولت آمد و قانون افتخار
ماند به معجزات همه کارهای شاه
گویی به شاه وحی فرستاد کردگار
ای انتظار خلق جهان سوی درگهت
دادت خدای هر چه همی کردی انتظار
میراث داری از پدران ملکتی که هست
یک سر به قیروان و دیگر سر به قندهار
پیمانت  را به کشور ایران متابعند
شیران نامجوی و دلیران نامدار
فرمانت  را به تربت توران مسخرند
خانان کامران و تکینان کامکار
بر موکبی زند ز مصاف تو یک غلام
بر لشکری زند ز سپاه تو یک سوار
یک تن ز موکب تو و از دیگران دویست
ده تن ز لنگر تو و از دیگران هزار
باشند خسروان همه در آرزوی پیل
تا در مصاف حمله برد روز کارزار
تو پیل خواهی از پی آن  کاستخوان او
بر قبضه کما نت کمانگر برد به کار
مریخ با سیاست وکیوان کینه ور
گر خصم تو شوند و کنند آسمان حصار
اقبال تو ز وهم تو سازد یکی کمند
این هر دو نحس را کند از آسمان شکار
شاها بساز مجلس و می نوش کن که هست
امروز تو ز دی به و امسال تو ز پار
دولت همی به تهنیت آید که کرده ای
جشنی بزرگوار به روزی بزرگوار
در آستین سزد که بود جان بندگان
تا پیش تو کنند بدین تهنیت نثار
تا آب و باد و آتش و خاک است در جهان
تا نیست هیچ عنصر دیگر جز این چهار
از اسب باد پایت و از تیغ آب رنگ
آتش فتاده باد در اعدای خاکسار
هرگز بلند کرده بختت مباد پست
هرگز عزیزکرده جودت مباد خوار
یادت به هر چه رای  کنی یمن  بر یمین
بادت به هر چه روی نهی یسر بر یسار
احوال دهر باد به عدل تو مستقیم
بنیاد ملک باد به تیغ تو استوار
فرخنده باد بزم تو بالصیف و الشتا
پدرام باد عیش تو باللیل و النهار
دیدم شبی به خواب درختی بزرگوار
از علم و عقل و فضل بر او برگ  و شاخ  و بار
از قندهار سایه او تا به قیروان
وز قیروان شکوفه او تا به قندهار
نزدیک او نشسته جوانی  گشاده طبع
با صورتی بدیع و زبانی سخن گزار
آثار تازگی و نشان خجستگی
بر صورت مبارک او گشته آشکار
گفتم که کیستی تو چنین شاد و تازه  روی
باز این درخت چیست چنین سبز و آبدار
گفت این درخت دین خدای پیمبرست
من دولتم گرفته به نزدیک او قرار
تا در چهار فصل بپیرایم این درخت
چون زاد سر و مرد کشاورز در بهار
گفتم  که تا به سعی تو پیراسته است دین
دین را به اهتمام تو آراسته است  کار
گفتا همیشه نصرت دین است کار من
در روزگار ناصر دین شاه روزگار
گفتم بپرسم از تو در این حال چند چیز
فرزانه وار پاسخ هر پرسشی بیار
گفتا هر آن سوال که از من  کنی کنون
آن را دهم جواب به توفیق  کردگار
گفتم که چیست آن  که نه آب و نه آتش است
چون آب و آتش است به وادی و کوهسار
پشت زمین ز رفتن او هست پر هلال
روی فلک ز جنبش او هست پر غبار
بادی است کوه پیکر وکوهی است باد پای
برقی است ابر گردش و ابری است برق بار
هامون همی  گذارد و گردون از او خجل
صحرا همی نوردد و دریا بر او سوار
اندر جهد بدیده شیران گه نبرد
اندر رسد به آهوی دشتی گه شکار
گفتا باین صفت  که تو پرسی همی زمن
اندر جهان ندانم جز اسب شهریار
گفتم که چیست آن  که به شکل سپهر نیست
لون سپهر دارد و گه گه  کند مدار
هنگام جنگ در صف هیجا برآورد
ناگه مدار او ز سرسر کشان دمار
گاهی چو جوی آب بود گه چون برگ بید
گاهی چو لوح مینا گه چون زبان مار
زنگارگون چون سبزه بود در مکان خویش
شنگرف  گون چو لاله شود روز کارزار
آید دلاوران عجم را از او عجب
چونانکه سروران عرب را ز ذوالفقار
گفتا که هیچ چیز ندانم باین صفت
جز تیغ پادشاه عجم شاه کامکار
گفتم که چیست آن  که به گوهر چو مرغ نیست
چون مرغ  از این دیار بپرد به آن دیار
از چوب و آهن است چو از دست شد رها
بیرون جهد ز چوب و ز آهن  کند گذار
پرواز او به رزم یکی سازد از دو تن
آهنگ او به جنگ دو تن سازد از چهار
شکلی خمیده گیردش اندر کنار خویش
چون عاشقی که  گیرد معشوق در کنار
در دست شیر مردان هر ساعتی به پای
چرم گوزن را بکشد تنگ استوار
چون پای را به چرم  گوزن اندر آورد
از بیم چون   گوزن شود شیر مرغزار
گفتا بر این مثال مگر تیر خسروست
آن خسروی  که هست کریم و بزرگوار
فرمانده زمانه ملک سنجر آن  که او
ملک زمانه را ز پدر هست یادگار
شاهی  که همچنانکه محمد ز انبیا
هست اختیار او ز ملوک است اختیار
دارد هزار بنده  که هر بنده را رهی است
صد پهلوان چو رستم و صد چون سفندیار
دل بر نشاط اوست یلان را به روز رزم
سر بر بساط اوست شهان را به روز بار
گردون بلند کرده او را نکرد پست
دولت عزیز کرده او را نکرد خوار
در صید و در مصاف ز پیکان و تیغ او
نخجیر و خصم هر دو نیابند زینهار
تاکلک او نگارگر روی دولت است
بر روی دولت است ز توقیع او نگار
دانی چرا ستاره نبیند کسی به روز
باشد بر آسمان به شب تیره صد هزار
زیراکه هر ستاره که پیدا بود به شب
خورشید بامداد کند بر سرش نثار
ای اختران به نور تو محتاج بر سپهر
وی ماهیان به جود تو مشتاق در بحار
از بهر آنکه  کشته تو دوزخی بود
از خون دشمنانت به دوزخ شود بخار
چون سقف بیستون ز هوا بر زمین فتد
گر دشمنت  کند ز که بیستون حصار
از فر دولت تو به اطراف مملکت
شد خاندان بدکنشان جمله تار و مار
قومی شدندکشته شمشیر لشکرت
قومی اسیر و بسته به زنجیر بر قطار
آنان  که زنده اند ندانم همی چرا
از حال آن گروه نگیرند اعتبار
در مغزشان خمار شراب ضلالت است
شمشیر تو برون برد از مغزشان خمار
گردون غلام توست و زمانه به  کام تو
دشمن به دام توست و بداندیش خاکسار
در دست دوستان تو چون زر شدست خاک
در باغ بندگان تو چون گل شدست خار
چون بنده انتظار کند قوت خویش را
او را به یک نظر برهانی ز انتظار
دریای بیکرانی و از بهر گوهرست
بازارگان به ساحل دریای بی کنار
تا خاک را غبار بود باد را نسیم
تا اب را سرشک بود نار را شرار
بادند حلم و طبع تورا سخره خاک و باد
بادند عفو و خشم تو را بنده آب و نار
عمر تو بی نهایت وگنج تو بی قیاس
ملک تو بیکرانه و فتح تو بیشمار
امروز بر تو خوشتر و پدرام تر ز دی
وامسال بر تو بهتر و فرخنده تر ز بار
چون عقیق آبدار است و کمند تابدار
آن لب جان پرور و زلف جهان آشوب یار
آب دارم در دو چشم و تاب دارم در جگر
زان عقیق آبدار و زان  کمند تابدار
زلف او گرد رخش پروانه وار است ای عجب
این دل من هست در سودای او دیوانه وار
نیست یک ساعت قرار این هر دو را بر جای خویش
کی بود پروانه و دیوانه را هرگز قرار
گر نبیند هیچکس پیوسته با خورشید سرو
کان یکی بر آسمان است این دگر بر جویبار
روی چون خورشید او بر سرو مسکن چون گرفت
قامت چون سرو را خورشید چون آورد بار
من ز دل  گیرم قیاس ا حال زارا خویشتن
او ز من  گیرد قیاس این دل نابردبار
او چو در من بنگرد داند که  گرم افتاد دل
من چو د ر او بنگرم دانم  که صعب افتاد کار
در دو زلفش هست عطر و در دل من آتش است
عطر در آتش نهد چون گیرم او را در کنار
خواهد آن دلبر که من وصف جمال او کنم
بوی عطر آید ز من در پیش تخت شهریار
شاه مشرق ارسلان ارغو خداوند ملوک
ملک را از ارسلان سلطان مبارک یادگار
هست شکر بار یاقوت تو ای عیار یار
نیست کس را نزد آن یاقوت شکر بار بار
سال سرتاسر چو گلزارست خرم عارضت
چون دل من صد دل اندر عشق آن گلزار زار
نیمه دینار را ماند دهان تنگ تو
در دل تنگم فکند آن نیمه دینار نار
ای بت شیرین لبان تا چند از این  گفتار تلخ
روز من چون شب مدار از تلخی گفتار تار
دوستی و مهربانی کار تو پنداشتم
 کی گمان بردم که ا داریا  کینه و پیکار کار
عاشقی جستم نگارا تا دلم غمخوار گشت
گشتم اندر عهده عشق از دل غمخوار خوار
هرکه از یاران وفا جوید نبیند جز جفا
آفرین فخر فتیان بهتر از بسیار یار
قاسم الارزاق بوالقاسم که اندر حل و عقد
هست عزم او میان نیک و بد دیوار وار
آن که اندر مهتری آثار خوبش ظاهرست
وز بداندیشان همی خواهد بر آن آثار ثار
هست فرخنده درختی باغ اصل خویش را
کافرید از آفرینش ایزد جبار بار
گرد گردون همت میمون او هنجار زد
لاجرم  گشته است  گردون را از آن هنجار جار
گر بپیوندد زه سوفار تیر خویش را
شیر نر گردد ز بیم و ترس آن سوفار فار
شار غرجستان اگر یابد نسیم همتش
خاک آن بقعت  کند چون زر مشت افشار شار
کلک او در دست او مرغی است زرین ای عجب
هر زمان بر لوح سیمین بارد از منقار قار
نور رای او اگر بر کوه بلغار اوفتد
معدن یاقون گردد در که بلغار غار
ای هنرمندی که گر بر مار بگذاری ضمیر
زار گردد همچو مور از حسرت تیمار مار
تحفه ای زیبا فرستادم تو را از طبع خویش
تحفه طبع مرا با قیمت و مقدار دار
من یقین دانم که تو فخر آوری زاشعار من
حاش لله  گر تو داری از چنین اشعار عار
تا که بشناسد ز چوگان مرد حکمت گوی گوی
تا که بشناسد ز بلبل مرد زیرک سار سار
شاخ شادی و طرب بنشان به نام دوستان
تخم درد و غم به نام دشمن مکار کار
بنگر این پیروزه گون دریای ناپیدا کنار
بر سر آورده ز قعر خویش در شاهوار
کشتی ای زرین در او گاهی بلند و گاه پست
زورقی سیمین در او گاهی نهان  گه آشکار
بنگر این غالب دو لشکر بر جناح یکدگر
لشکری از حد روم و لشکری از زنگبار
در تموز و در زمستان مختلف با یکدگر
متفق با یکدگر در مهرگان و در بهار
بنگر این سرگشته پیلان معلق در هوا
نعره شان بنگر چو کوس اندر مصاف کارزار
آتش از دلشان د رفشان چون سنان اندر نبرد
بر فراز و بر نشیب از دیده مروارید بار
بنگر این  گوهر که از پولاد و سنگ آید برون
عالم تاریک را روشن کند خورشید وار
عکس او در جرم  او گویی مرکب کرده اند
در میان دسته  گل سفته زر عیار
بنگر این مرکب  که از رفتن نیاساید همی
گه بود صحرانورد و گه بود دریاگذار
موج برخیزد ز دریا گر به دریا بگذرد
ور به صحرا بگذرد برخیزد از صحرا غبار
بنگر این حراقه جان پرور صورت پذیر
با تن آمیزنده و با جان صافی سازگار
تازه گرداند زمین را چون فرو بارد سرشک
تیره گرداند هوا را چون برانگیزد بخار
بنگر این گسترده شادروان  که بر آب روان
بسته اند او را به مسمار گران سنگ استوار
باطن او سر به سر آلایش و درد و دریغ
ظاهر او سربه سر آرایش و رنگ و نگار
بنگر این ترکیب مردم بنگر این تقلیب حال
بنگر این تذهیب صورت بنگر این ترتیب  کار
این بدایع وین طبایع را بباید صانعی
گر به صانع نیست حاجت حجتی قاطع بیار
گرکواکب کرد صانع پس کرا خوانی زهفت
ور طبایع کرد باری پس کدام است از چهار
از چهار و هفت دل بگسل  که معبودت یکی است
مستعان بندگان و ملک او نامستعار
نیست آن اول که ثانی باشد او را بر اثر
نیست آن واحد که بر انگشت گیری در شمار
ذات او دانستنی امروز و فردا دیدنی
بنده را فردا نظر و امروز علم و انتظار
بندگان در قبضه تقدیر حکمش عاجزند
عاجز و مقهور در سودای جبر و اختیار
زو یکی را بهره گنج است و یکی را بهره رنج
زو یکی  را قسم نورست و یکی  را قسم نار
زو شدست امروز پیدا آنچه پنهان بود دی
زو شدست امسال پنهان آنچه پیدا بود پار
بس شگفتیها که هست از قدرت و آثار او
در گریبان سپهر و آستین روزگار
از شگفتیها یکی این است کاندر خاک مرو
روی پنهان کرد فرزند وزیر شهریار
بود چون ماه و عطارد روشن و روشن ضمیر
چرخ بودش جا و اکنون در زمین دارد قرار
گر زمین مرو چرخ اول و ثانی نشد
ماه  را مسکن چرا گشت و عطارد را حصار
ای زمین اندر کنار تو همی دانی که کیست
نیک بنگر تا که را داری در آغوش و کنار
در کنارت زینهار کدخدای خسروست
خویشتن را دور دار از زینهارش زینهار
داد پیغامی ملک سلطان مجیرالدوله را
بر زبان باد نوروز از بهشت کردگار
گفت کانجا یاد تو با ما تو را فرزند توست
باید آنجا از تو فرزند تو ما را یادگار
تا ز فرزند تو ما باشیم اینجا شادمان
همچو کز فرزند ما هستی تو آنجا شادخوار
صاحبی کاندر تبارش بود شمعی دلفروز
کز همه عالم به علم و عقل او کرد افتخار
نیستش جای ملامت  گر همی  گرید چو شمع
زانکه ناگه در تبارش کشته شد شمع تبار
تا به مردی در سواری کرد در میدان فضل
شد به میدان اجل بر مرکب تازی سوار
وان که  گفتی ذوالفقارستی قلم در دست او
در دریغش خون همی گرید قلم چون ذوالفقار
گر همی نازند حوران بهشت از وصل او
در بهار از هجر او مرغان همی نالند زار
چون بشد بیمار نرگس گشت خاکستر نشین
جامه زد در نیل و پیش مرگ او شد سوگوار
گل چو آگه شد که او ناگه بخواهد رفت زود
جامه بر تن چاک  کرد و بستر از غم  کرد خار
وز پی آن تاکند روشن روانش را دعا
دست بردارد همی همچون دعاگویان چنار
شور در لشکر فتاد از آسمان گویی مگر
کاسمان را باد تا محشر به پیروزی مدار
شیر بچه گر شکار دام کیوان گشت زود
باد شیر شرزه را کیوان به دام اندر شکار
ور نهال مهتری پژمرده شد در باغ ملک
سبز و خرم باد سرو سروری در جویبار
مدت گشتاسب از گیتی مبادا منقطع
گر ز گیتی منقطع شد مدت اسفندیار
دور گردون گر ز احمد بستد ابراهیم را
عمر احمد باد همچون دورگیتی پایدار
ور تن بوطاهر از جان مطهر گشت دور
دولت بوالفتح با فتح و سعادت باد یار
صبر و خرسندی دهاد ایزد مجیرالدوله را
بر دریغ و درد فرزند عزیز نامدار
هم پدر را باد در دنیا نثار آفرین
هم پسر را در بهشت از رحمت ایزد نثار
یادگارست از معزی تا قیامت این سخن
از سخن  گستر سخن بهتر که ماند یادگار
تا طیلسان سبز برافکند جویبار
دیبای هفت رنگ بپوشید کوهسار
آن همچو گنج خانه قارون شد از گهر
وین همچو نقش نامه مانی شد از نگار
از ژاله لاله را همه درست در دهن
وز لاله سبزه را همه لعل است در کنار
چون در کنار سبزه بود لعل قیمتی
اندر دهان لاله سزد در شاهوار
چرخی ستاره بار شدست از نسیم باد
در هر چمن که هست درختی شکوفه دار
نشگفت اگر ز غلغل بلبل قیامت است
باشد به هم قیامت و چرخ ستاره بار
خورشید شد بلند و ز دریا به فعل خویش
هر ساعتی همی ز هوا برکشد بخار
گاهی از آن بخار فلک را کند حجاب
گاهی از آن حجاب زمین را کند نثار
هر سال در جهان دو بهارست خلق را
طبعی بهار اول و عقلی دگر بهار
طبعی بود لطایف یزدان دادگر
عقلی بود مدایح دستور شهریار
عادل نظام ملک اتابک قوام دین
شمس کفات و سید سادات روزگار
صدر اجل رضی خلیفه حسن که هست
از حسن خلق حجت احسان کردگار
در همتش همی نرسد گردش فلک
گویی فلک پیاده شد و همتش سوار
رایش ز آفتاب همی زر کند به خاک
مهرش چو نوبهار همی گل کند ز خار
طبعش به جود و عفو کند میل و زین سبب
بخشیدن است شغلش و بخشودن است کار
شد متفق مدار فلک با مراد او
جز بر مراد او نکند ساعتی مدار
ناممکن است دیدن یار و نظیر او
ایزد نیافرید مر او را نظیر و یار
هرکس که در حمایت او زینهار یافت
از دهر یافت تا ابدالدهر زینهار
بر آهویی که سایه عدلش فتد بر او
باشد حرام پنجه شیران مرغزار
ماند به نار خشمش و ماند به خاک حلم
اندر یکی تحرک و اندر یکی قرار
تا ملک شاه را قلمش خط استواست
زان استواست قاعده ملک استوار
هر مه که نو شود متواتر همی رسد
حملش ز قیروان و خراجش ز قندهار
بستند بر میان کمر عهد و طاعتش
خانان کامران و تکینان کامکار
چون آب و موم گردد گر در خلاف او
زاتش بود مخالف و زاهن بود حصار
خشم و رضای تو سبب عجز و قدرت است
از عجز جبر خیزد و از قدرت اختیار
باطل هر آن که از خط مهر تو سرکشید
حق است آن که عهد تو را هست خواستار
باطل شد از میانه و حق پیش تو بماند
حق پایدار باشد و باطل نه پایدار
ای خامه تو شاخی کش ساحری است بر
وی نامه تو باغی  کش نیکویی است بار
زان خامه سحر بابلیان هست مسترق
زان نامه نقش مانویان هست مستعار
تو مهر جوی شاه و فلک بر تو مهربان
توکار ساز خلق و جهان با تو سازگار
اندازه شمار ممالک به دست تو
عمر تو درگذشته ز اندازه شمار
تا خزان زد خیمه  کافورگون بر کوهسار
مفره س زنگارگون برداشتند از مرغزار
تا برآمد جوشن رستم به روی آب گیر
زال زر باز آمد و سر برکشید ازکوهسار
تا وشی پوشان باغ از یکدگر گشتند دور
بر هوا هست از سیه پوشان قطار اندر قطار
چیست این باد خزان  کز باغها و راغها
بسترد آسیب و آشوبش همی رنگ و نگار
گشت دست یاسمین ز آسیب او بی  دستبند
گشت گوش ارغوان زآشوب او بی گوشوار
اندر آمد ماه تیر و در ترازو رفت مهر
تا چو تیر و چون ترازو راست شد لیل و نهار
در طبایع نیست مروارید را اصل از شبه
پس چرا ابر شبه رنگ است مروارید بار
دانه نارست سرخ و روی آبی هست زرد
ای عجب گویی که عمدا خون آبی خورد نار
شست پنداری رخ آبی به آب زعفران
تا چو دست زعفران آلوده شد برگ چنار
باغها بینم همی پر زنگیان پای کوب
چهره اندوده به قیر و جامه آلوده به قار
تاکه در رقص آمدند این پای کوبان خزان
سازها کردند پنهان مطربان نوبهار
مهرگان باز آمد و بر دشت لشکرگاه زد
گنج خواه آمد که او هست از فریدون یادگار
خواست افریدون ز شاهان گنج و اینک مهرگان
تحفه ها آرند پیش خسروان روزگار
گرچه دریا عاجزست از آمدن بر دست ابر
رشته لولو فرستد پیش تخت شهریار
شاه گیتی ارسلان ارغو که چون الب ارسلان
هست بر شاهان گیتی کامران و کامکار
سایه یزدانش خوان او را که گر خوانی سزاست
زانکه هست او سایه یزدان و خورشید تبار
کیست چون او گاه بزم افروختن خورشید فش
کیست چون او روز رزم آراستن جمشیدوار
تخت شاهی را به بزم اندر چنو باید ملک
اسب شاهی را به رزم اندر چنو باید سوار
پادشاهی جون یکی باغ است واو سرو روان
فروبختش بیخ و شاخ  و داد و دستش برگ و بار
هست از این سرو جوان پیر و جوان را ایمنی
یارب این سرو جوان را داری اندر زینهار
در نژاد وگوهر سلجوقیان پیدا شدست
طلعت او را همی کردست گیتی انتظار
طلعت او از سعادت داد گیتی را نشان
راست پنداری سعادت پروریدش درکنار
کار او عدل است و آشوب از جهان برداشتن
وین دو باید شاه را تا ملک او گیرد قرار
بخت خندد هر زمان بر دشمنان دولتش
دشمنان دولتش زین غم همی گریند زار
علم و عقل از خدمتش  خیزد که مردم را همی
زان بود تهذیب لفظ و زین بود ترتیب کار
دولت او نیست چون جسمانیان صورت پذیر
لیکن اندر شرق و غرب آثار او هست آشکار
گر پذیرد دولت او صورت جسمانیان
شرق  گیرد در یمین و غرب  گیرد در یسار
ای جهانداری که تا محشر وفادار تواند
هفت کوکب در مسیر و هفت گردون در مدار
با کمر نوشین روانی با کله کیخسروی
با کمان افراسیابی با کمند اسفندیار
بر سرین گور و چشم آهو اندر شعرها
شاعران گویند معنی ها چو در شاهوار
زان شرف کز تیر و ا تیغت زخم برمی داشتند ا
آهوان بر چشم وگوران بر سرین از روزگار
مار کردارست شمشیرت که زهر جان گزای
در سر شمشیر توست و دربن دندان مار
زیر حکم تو خراسان چون حصار محکم است
سایه فرمان تو چون خندقی گرد حصار
اصلش از عدل تو و دیوارش از شمشیر توست
اینت دیواری بلند وآنت اصلی استوار
نصرت تو بر دلیران جهان پوشیده نیست
آزمودستند در نصرت تو را سالی سه چار
آنچه دیدند از تو خصمان اعتبار عالم است
وای بر قومی که نگشایند چشم اعتبار
آفتاب ایزد هزار افزون توانست آفرید
چون یکی بس بود عالم را چه معنی از هزار
چون تو بسیاری توانست آفرید اندر جهان
چون توبس بودی جهان را بر یکی کرد اقتصار
تا بود ریگ بیابان  گرم در ماه تموز
تا بود برگ درختان بی شمار اندر بهار
باد چون ریگ بیابان نعمت تو بی قیاس
باد چون برگ درختان لشکر تو بی شمار
بسته پیمان تو لشکرکشان نامور
بنده فرمان تو گردن کشان نامدار
بر تو هم جشن عرب میمون و هم جشن عجم
وز رسومت هم عرب را هم عجم را افتخار
شکر یزدان را که از فر وزیر شهریار
بختم اندر راه مونس  گشت و اندر شهر یار
شکر یزدان را که از اقبال او کردم چو تیر
قامتی همچون کمان کرده ز تیر شهریار
شکر یزدان را که اندر زینهار بخت او
یافت عمر من ز آسیب حوادث زینهار
شکر یزدان را که هست اندر پناه دولتش
خوشتر امروزم زدی و بهتر امسالم ز پار
شکر یزدان را که نور طلعتش بار دگر
کرد چشمم را قریر و داد جانم را قرار
گرچه آن آفت  که پیش آمد مرا لایق نبود
خواست یزدان تا به من  گیرند خلقی اعتبار
مردمان گویند از دنیا نهان است آخرت
من به دنیا در بدیدم آخرت را آشکار
گه مثال صور اسرافیل دیدم بر یمین
گه خیال تیغ عزراییل دیدم بر یسار
مرده بودم شاه عیسی وار جانم باز داد
نرم کرد آهن چو موم اندر برم داودوار
عاجز و مجبور بودم مدتی و اکنون مرا
از پس عجز است قدرت وز پس جبر اختیار
بر تنم شبهای محنت را پدید آمد سحر
بر دلم دریای حسرت را پدید آمد کنار
رنج زایل کرد دست روزگار از صدر من
چون ببوسیدم مبارک دست صدر روزگار
صاحب عادل قوام الملک صدرالدین که هست
از قوام الدین و فخرالملک شه را یادگار
قبله دولت محمد آفتاب محمد ت
آن  که هست از داد او دین محمد پایدار
آن خداوندی که در میدان اقبال ملوک
هست چون جد و پدر بر مرکب دولت سوار
آن که در مهد خداوندی به عهد کودکی
بخت شیرش داد و دولت پروریدش در کنار
دوخته است اقبال بر مقدار قدرش جامه ای
کز کمال و وز جمال آن جامه دارد پود و تار
بوستان ملک شاهان را چو او باید درخت
کز وزارت شاخ دارد وز کفایت برگ و بار
از دل افروزی چو خلدست و زانبوهی چو  حشر
مجلس او روز بزم و درگه او روز بار
هر که بیند روز ایوان در کف رادش قلم
بیند اندر بحر گوهربا ر ابر مشک بار
چشمه خورشید دارد مستعار از رای او
آنچه ماه از چشمه خورشید دارد مستعار
آن زمین زرین شود کز جود او یابد مطر
آن هوا مشکین شود کز طبع او یابد بخار
گوش یک دیار خالی نیست از اخبار او
هرکجا در مشرق و مغرب بلاد است و دیار
صدهزاران آفرین بر شخص پاک او رواست
در عدد یک تن ولیکن در هنر هست او هزار
تا عناصر نیست بیرون از چهار اندر جهان
شخص او نافع ترست اندر جهان از هر چهار
هرکه قصد او کند یا کین او جوید به قصد
روزگارش تیر گردد خان و مانش تار و مار
قصد او کردن بود خاریدن دنبال شیر
کین او کردن بود کاویدن دندان مار
ای ز نسل و گوهر تو نسل آدم را شرف
وی ز دین و مذهب تو شرع  احمد را شعار
ای ز بوی بزم تو جنات جنت را نسیم
ای ز گرد رزم تو دشت قیامت را غبار
آن فروزد آتش مهرت که دارد آبروی
زآن دهد بر باد پیمانت که باشد خاکسار
گر بود عفو تورا بر خندق دوزخ  گذر
ور بود خشم تو را بر ساحل دریا گذار
از دم عفوت شرار آن شود همچون سرشک
و ز تف خشمت سرشک آن شود همچون شرار
گر نبی معجز نمود از خیزران راست گوی
ور علی قدرت نمود از ذوالفقار جان شکار
نام آن و کنیت این داری و اینک تو را است
کلک همچون خیزران و تیغ همچون ذوالفقار
زانکه بر لولو بود تفضیل توقیع تو را
از سر کلک تو رشک آید صدف را در بحار
هیچ کس در ثنا را چون تو نگزارد بها
هیچ  کس زر سخن را چون تو نشناسد عیار
زانکه  کردارت همی مرضی است از عقل و هنر
ز آنکه  گفتارت همی مبنی است بر حلم و وقار
کرده تو بی ملامت باشد و بی اعتراض
گفته تو بی ندامت باشد و بی اعتذار
بیشتر مردم چنان باشد که هنگام غضب
بردباری کرد نتواند چو گردد کامکار
مر تو را با کامکاری بردباری حاصل است
شادباش و دیر زی ای کامکار بردبار
ای خداوندی که رحم تو به پیش زخم تیر
پیش عمر من سپر شد گرد جان من حصار
دیده پژمرده من زنده گشت از فر تو
همچنان چون عالم پژمرده از بوی بهار
پیش تو ز آنجا که حلم و اعتقاد و بندگی است
گرچه تو جانم بخواهی  گو که جان آرم نثار
کز پس این روزگار اندر سرای آخرت
داد حق را وعده دیدار بهشت کردگار
از پس این حادثه اقبال آن حضرت مرا
همچو دیدار بهشت است از پس روز شمار
عهد کردستم که دست از جام می دارم تهی
کز پس تیمار یک سال است مغزم پر خمار
بس که در آغاز کار از عمر ببریدم امید
عهد و پیمان نشکنم چون به شدم انجام کار
از همه چیزی مرا پرهیز کردن واجب است
خاصه از چیزی  که با طبعم نباشد سازگار
تا که باشد در برم پیکان مرا رنجور دان
ور نباشد بر کفم ساغر مرا معذور دار
تا ببندد در زمستان آب بر طرف شمر
تا بنالد نوبهاران مرغ بر شاخ چنار
آب دولت باد در جوی بقای تو روان
مرغ نصرت باد در دام هوای تو شکار
باد در عهد تو کوکب را به پیروزی مسیر
باد در عصر تو گردون را به بهروزی مدار
ناصرت منصور و والا حاسدت مقهور و پست
دولتت شاد و گرامی دشمنت مقهور و خوار
از نظام رسم تو شغل ممالک بر نظام
وز نگار کلک تو کار خلایق چون نگار
گل و مه است همانا شکفته عارض یار
که  گونه  گل و نور مهش بود هموار
مه است بسته ز سنبل در او هزار گره
گل است  کرده ز عنبر بر او هزار نگار
بدیع نیست که از خط فزود خوبی دوست
شگفت نیست  که از خط شکفت عارض  یار
مه آنگهی بدرخشد که اندر آید شب
گل آن زمان به درآید که سر برآرد خار
به برگ نسرین زنجیر برنهاد از قیر
به  گرد پروین پرگار بر نهاد از قار
تنم چو حلقه زنجیر کرد آن زنجیر
دلم چو نقطه پرگار کرد آن پرگار
ز بهر تافتن و بافتن دلم بفریفت
به زلف مشک فشان و به جعد غالیه بار
بتافتم سر زلفش ببافتم جعدش
ز مشک و غالیه پر کردم آستین و کنار
مخالف لب او هست چشم من ز چه رو
لبش بخندد چون چشم من بگرید زار
لبش چو دانه نارست و هست در دل من
فروخته زغم او هزار شعله نار
من آن دلی چه کنم کاندرو بیفروزد
هزار شعله نار از غم دو دانه نار
اگرچه وسوسه بر دل ز عشق دارم صعب
دلم ز وسوسه عشق کی خورد تیمار
چگونه راه برد وسوسه به سوی دلی
که حرز خویش کند مدح سیدالابرار
عماد دین شرف الملک کز شمایل او
همی فروزد دین محمد مختار
سر سعادت ابوسعد کز کفایت او
همی فزاید ملک شه ملوک شکار
همیشه مایه تایید نور دولت اوست
چنانکه نور دو دیده است مایه دیدار
چه باک دولت او را ز حادثات زمین
که آفتابش برج است و آسمانش حصار
شریف  گشت بدو دین و دشمن دین دون
عزیز گشت بدو حق و دشمن حق خوار
به یک اشارت و یک لفظ او شود آسان
هر آنچه دهر بر آزادگان کند دشوار
ز مهتران و بزرگان که ما شنیدستیم
چنانکه بود به ترتیب سیرت و کردار
گر آن گروه در این روزگار زنده شوند
به عجز خویشتن و قدر او دهند اقرار
هرآنگهی  که ز خشم و زعفو سازد شغل
هرآنگهی که ز مهر و ز کین  گذارد کار
از او درست شکسته شود شکسته درست
وز او سوا ر پیاده شود پیاد ه سوار
خرد ندارد جز رای پاک او میزان
هنر ندارد جز رسم خوب او معیار
ز راستی و درستی که هست در قلمش
زبان عقل شدست و زبانه طیار
به ابر ماند و او را زگوهرست سرشک
به بحر ماند و او را زعنبرست بخار
به مار ماند از آن فعل او به دشمن و دوست
همی نصیب شود زهر مار و مهره مار
دو شاخ او سبب دار و منبرست که هست
از آن ولی را منبر وزین عدو را دار
اگرچه بی خبر است او ز رفتن شب و روز
عجایب آرد بر روز روشن از شب تار
به سان مرغی زرین که بر صحیفه سیم
کجا کند حرکت قار بارد از منقار
چو برکشی دلش از بر نوادر آرد بر
چوکم کنی سرش از تن جواهر آرد بار
به قدر هست بلند و به فعل هست درست
اگرچه هست به قد کوته و به رخ بیمار
همیشه  گنج بدو فربه است و ملک قوی
اگرچه هست دل او ضعیف و شخص نزار
به دست سید آزادگان چو سیر کند
بود متابع او سیرکوکب سیار
ایابزرگ جوادی که از بزرگی توست
به شرق و غرب فروزنده گونه گون آثار
عجب مدار که امروز تو به است ز دی
عجب مدار که امسال تو به است ز پار
که کردگار ازل در جهان چنین کردست
شمار مدت عمر تو تا به روز شمار
به یمن و یسر کند هر که خدمت تو کند
که یمن و یسر تو را هست در یمین و یسار
مدار چرخ کجا عزم توست هست سکون
سکون خاک کجا حزم توست هست مدار
ستاره ای که مراد تورا طلب نکند
ستارگان دگر زو برآورند دمار
مخالفی که به پیکار تو میان بندد
میان جان و تنش روز و شب بود پیکار
بزرگ بار خدایا همیشه همت توست
برآورنده فخر و فرو برنده عار
چنانکه جود تو همواره حق گزار من است
دل و زبان من از جود توست مدح گزار
اگرچه خاطر وبازار تیز دارم من
وزین دو چیز مرا هست حشمت و مقدار
ستایش تو همی تیز داردم خاطر
پرستش تو همی گرم داردم بازار
صدف شدست مرا طبع در ستایش تو
همی کنم ز صدف در شاهوار نثار
ز شاعران منم اندر جوار خدمت تو
عزیز دار مرا اندر این خجسته جوار
چو پشت وگردن من زیر بار منت توست
روا مدار که بروی ز قرض دارم بار
قریب ششصد دینار قرض بود مرا
گزاردم به تحمل چهار صد دینار
دویست دینار اکنون بماند و از غم و رنج
نماندست مرا ذره ای شکیب و قرار
بدین قدر چو همی کار من تمام شود
سخن چه بایدگفتن ز پانصد و ز هزار
چه گویم از غرض شاعری که عادت اوست
به هر دری شدن و شعر خواندنی که میار
مرا ز خاص تو و خاصگان مجلس تو
غرض برآید و این خوب تر بود بسیار
گر این قدر بنگاری زکلک وافی خویش
نگار کلک تو کار مرا کند چو نگار
وگر تمام کند شغل من به دایره ای
کشم ز فخر علم بر سپهر دایره وار
همیشه تا که زدور سپهر و سیر نجوم
بود طبایع دهر و فصول سال چهار
خدای دادت عمر دراز و بخت بلند
زعمر باش به کام و زبخت برخوردار
تو باش مهتر و بهتر ز جمع ادمیان
چو از طبایع آتش چو از فصول بهار
صلاح خلق جهانی تو از جهان مگذر
هزار جشن چو نوروز و مهرگان بگذار
ربود از دلم آن زلف بی قرار قرار
نهاد بر سرم آن چشم پرخمار خمار
سرم  گرفته خمارست همچو چشم بتم
دلم چو زلف بتم تا گرفته است قرار
دهان یارم مانند نقطه سیم است
کشیده گرد وی از غالیه یکی پرگار
اگر ستاره به پرگار در بود شب و روز
به نقطه در ز چه معنی ستاره دارد بار
صفات دیده بیمار و زلف رنجورش
شدست طرفه وزان طرفه تر ندیدم کار
که مستمند منم هست زلف او رنجور
که دردمند منم هست چشم او بیمار
از آن قبل  که به الماس سفت نرگس خوش
به کهربا بر جزع  من است لولو بار
ز جزع من سر الماس او کشد لولو
که سفته گردد ز الماس لولو شهوار
وزان قبل که زره وار حلقه شد زلفش
بلند قامت من خم گرفت چنبر وار
به روزگار جداییش تکیه  کرد ستم
بدان قبل که رسن را به چنبرست گذار
کجا ز گرمی عشقش برآورم نفسی
ز سردی نفس من نهان کند رخسار
یقین شده است که رخسار او چو گلزار است
گمان کند که ز سرما تبه شود گلزار
گرش بیابم بیزارم از خدا و رسول
اگر شود ز کف پای او لبم بیزار
سزد که بر لب من پای او نهد منت
چو دست سید احرار بر لب احرار
معین مملکت و مجد دولت سلطان
که ملک و دولت از او یافته است استظهار
ابوالمحاسن  پیرایه محاسن خلق
محمد آیت دین محمد مختار
غبار فتنه و بیداد بود در عالم
به آب عدل ز عالم فرو نشاند غبار
اگر زمین همه از جود او خورد باران
دی و تموز و خزان را بود نسیم بهار
فلک ز شکل دواتش همی برد تدویر
قمر ز رفتن کلکش همی شود سیار
همیشه مهر فلک را ز همتش حسدست
که نوربخش تر از مهر همتش بسیار
شعاع مهر زمین را به روز باشد و بس
شعاع همت او روز وشب بود هموار
اگر سکندر سدی کشید زاهن و روی
به بیش لشکر یاجوج بس شگفت مدار
تو آن نگر که معین ممالک ار خواهد
به گرد ملک در از سیم و زر کشد دیوار
ایا به حشمت اصلی برآورنده فخر
و یا به قدرت کلی فرو برنده عار
به آفتاب عطارد پرست ماند راست
گرفته دست جواد تو کلک ملک نگار
ز صورت تو همی روشنی پذیرد چشم
چنانکه آینه صورت پذیرد از دیدار
به زر و سیم توانگر شدست دشمن تو
به چشم او چو درم گشت و روی او دینار
خدای خیر و صلاح جهانیان ز تو کرد
جنین اثر نه شگفت از موثر الاثار
صلاح جمله گیتی و خیر جمله خلق
فذلک است شمار تورا به روز شمار
میان پیرهن اندر تو را یکی بحراست
جگونه بحری کآن را پدید نیست کنار
چگونه بحری کز وی گهر برند ملوک
چگونه بحری  کز وی خجل شوند بحار
بخار او همه هست افتخار و موج شرف
که دید بحر شرف موج افتخار بخار
تویی  که عالم از اسرار توست خرم و خوش
گوا بس است بدین حال عالم الاسرار
بقای توست و فنای مخالف تو مراد
ستاره را ز مسیر و سپهر را زمدار
مخالفان تو پیکار ساختند همی
بر اسب کین و تعصب همی شدند سوار
ز بس نحوست و ادبار خود ندانستند
که با سعادت و اقبال تو بود پیکار
به زهر مار اگر حیلتی همی کردند
کنون سر همگان کوفتی تو چون سر مار
وگر نهفته برافروختند آتش کین
بسوختند بر آن آتش نهفته شرار
وگر د رخت عداوت همی بپروردند
از آن درخت بجز مدبری نیامد بار
وگر ز بهر تو چاه بلا همی کندند
کنون به چاه درافتاده اند مدبر و خوار
به نعمت تو که باشند هم در این مدت
برآمده ز بن چاه و رفته بر سر دار
خجسته اختر فالی که من رهی بزدم
که دشمنان تو را بخت بشکند بازار
در آن قصیده دیگر چنانکه فال زدم
ز  دشمن تو برآورد روزگار دمار
سپاس دار که ایزد سپاس داشت تو را
به شکرکوش که دشمن به دست توست شکار
همیشه تا که بود چرخ هفت و کشور هفت
ستاره هفت و طبایع چهار و فصل چهار
همیشه تا که به  خاک اندرون بود نیران
همیشه تاکه به چرخ اندرون بود انوار
موافقان تو بادند در رسیده به نور
مخالفان تو بادند د ر رسیده به نار
به روزگار جوانی و بخت نازد مرد
که زین سه چیز بود نظم شغل و رونق  کار
همیشه بادی در سایه عنایت شاه
ز روزگار جوانی و بخت برخوردار
ای پرنگار گشته ز تو  دور روزگار
وز دور آسمان تن تو گشته پر نگار
گر نیستی صدف ز چه معنی بود همی
جای تو بحر و در دهنت در شاهوار
آری به اتفاق تویی آن صدف که هست
در تو بی نهایت و بحر تو بی کنار
مشکین تو را نقاب و حریرین تو را سلب
سیمین تو را بساط و ادیمین تو را حصار
سیم  کشیده در تن تو گشته ناپدید
مشک سرشته بر سر تو گشته آشکار
در زیر امر تو ز ختن تا به قیروان
در زیر حکم تو ز عدن تا به قندهار
کار هنر ز شخص ضعیف  تو مستقیم
بند خرد به نفس شریف تو استوار
ای ترجمان خاطر و شایسته ترجمان
ای رازدار فکرت  و بایسته رازدار
صراف دانش تو و صراف بی قیاس
نقاش دولت تو و نقاش بی شمار
مرغی و نامه از تو بپرد همی چو مرغ
ماری و دشمن از تو بپیچد همی چو مار
بی چشم دور بینی و بی باد زود رو
بی عقل تیز فهمی و بی زور کامکار
ملک از تو خرم است اگرچه تو پی دژم
گنج از تو فربه است اگرچه تویی  نزار
لولو پراکنی چو دهان پر کنی ز مشک
یاقوت گستری چو زبان بر زنی به قار
سرو سعادتی و معالیت هست برگ
شاخ  کفایتی و معانیت هست بار
محتاج را مبشر جودی به روز بزم
مظلوم را مبشر عدلی  به  روز بار
پستی  ولیکن از تو شود قدرها بلند
جبری ولیکن از تو ندانند اختیار
بر فرق روزگار تویی تاج ملک بخش
در دست تاج ملک شهنشاه روزگار
فرخنده بوالغنایم  کاحرار ملک را
از خدمتش غنایم جاه است و افتخار
صدری که از جواهر اقبال دولتش
عقدست تا قیامت در گردن تبار
در همتش همی نرسد گردش فلک
گویی فلک پیاده شد و همتش سوار
دست زمانه سرمه  کشد چشم خویش را
چون بر هوا رسد ز سم اسب او غبار
فرزانه را فتوت او هست حق شناس
آزاده را مروت او هست حق گزار
ابر سخاش را همه زرین بود سرشک
بحر ثناش را همه مشکین بود بخار
از شمع مهر او امل آرد همی فروغ
وز خمر  کین او اجل آرد همی خمار
در بند خشم اوست تن دشمنان اسیر
در دام شکر اوست دل دوستان شکار
از نام اگر عنایت او هست نیست ننگ
وز فخر اگر اشارت او هست نیست عار
گرچه درم ز نقش بدیع است و نامور
ور چه حرم  ز امن شریف است و نامدار
نقش درم ز خامه او هست مسترق
امن حرم ز خانه او هست مستعار
ای از نفاذ امر تو و سنگ چلم تو
در چرخ بی قراری و اندر زمین قرار
گردون به زینهار فرستد ستاره را
پیش کسی که پیش تو آید به زینهار
در سایه عنایت تو روبه ضعیف
دنبال شیر شرزه بخارد به مرغزار
نور سعادت تو همی زر کند ز خاک
بوی عنایت تو همی  گل  کند ز خار
گر چه ز اقتران ستاره است تاج و بند
ور چه ز انقلاب زمانه است تخت و دار
آن کز تو شد بلند نگشت از ستاره بست
وان کز تو شد عزیز نشد از زمانه خوار
زان واقعه که ملک بدو گشت دردمند
زان حادثه  که دهر بدو گشت سوگوار
ناقص نگشت جاه تو در صدر مملکت
کمتر نگشت قدر تو در پیش شهریار
لابل که یک امید تو از بخت شد دویست
لابل  که یک قبول تو از شاه شد هزار
پشت شریعتی تو و یزدانت  باد پشت
یار حقیقتی تو و سلطانت  باد یار
امروز هست مایه تو بیشتر ز دی
وامسال هست حشمت تو بیشتر ز پار
طغرا و دار مملکت وگنج شاه را
هبببتی به  کلک و دست نگهدار و باسدار
جز دست چون تویی نگزارد چنین سه شغل
جز کلک چون تویی ننگارد چنین سه کار
از قوتی  که دست تو را داد آسمان
وز قدرتی که کلک تو را داد کردگار
اقرار داده اند همه عاقلان که هست
دست تو دست حیدر وکلک تو ذوالفقار
طمع مرا مدیح تو پوشید جامه ای
کز گوهرست پودش و از عنبرست تار
زر سخن به نزد تو پاک آورد همی
زیرا که خاطر تو همی  گیردش عیار
گرچه سخنوران و بلند اختران همی
شعرم کنند نسخت و دارند یادگار
ز احسنت تو بزرگم و در شاعری ز توست
طبع مرا حلاوت  و شعر مرا شعار
تا از یسار قبله بود نجم را مسیر
تا از یمین قبله بود چرخ را مدار
باد از مسیر نجم تو را یمن بر یمین
باد از یسار چرخ تو را یسر بر یسار
مهر تو باد در بصر دوستان چو نور
کین تو باد در نظر دشمنان چو نار
آسمان بی مدار است این حصار استوار
آفتاب بی زوال است این مبارک شهریار
بر همه عالم همی تابد به  تایید خدای
آفتاب بی زوال و آسمان بی مدار
گفتم ایزد با زمین پیوسته کرد این آسمان
تا بود در زیر پای شهریار روزگار
ز استواری و بلندی پایه دارد آن  که هست
همچو رای و عزم شاهنشه بلند و استوار
شاه را از هیچ خصم و هیچ دشمن باک نیست
کس نیاید پیش او هرگز به جنگ وکارزار
این حصار از بهر آن  کردست تا بنهد درو
مال های بی حساب و گنج های بی شمار
تا نه بس بود و ببارد مال مصر و گنج روم
برکشد برگردن گردان بدین فرخ حصار
ای شهنشاهی که زیر اختیار توست دهر
چرخ را بر اختیار تو نبینم اختیار
نام آن  کس کاو تو را بنده نباشد هست ننگ
فخر آن  کس  کاو تو را چاکر نباشد هست عار
کین تو زیر زمین دشمن همی دارد نهان
وهم تو گرد جهان حاسد همی گیرد شکار
خاک و باد و آب و نار است ای عجب طبع جهان
هست چشمش پر ز آب و هست جانش بر ز نار
ای به فرمان تو کرده شهریاران اقتدا
وی به پیمان تو کرده نامداران افتخار
مرکبت را هر زمان طاعت  گزارد آسمان
بنده ات را هر زمان مد حت سراید روزگار
از معادی موکبی وز موکب تو یک غلام
از مخالف لشکری وز لشکر تو یک سوار
تا مکان است و مکین و تا زمان است و زمین
تا شهورست و سنین و تا خزان است و بهار
امن خلق روزگاری روزگارت باد پشت
پشت دین  کردگاری کردگارت باد یار
رهنمایت باد دولت در سفر هم در حضر
کار سازت باد یزدان در نهان و آشکار
الا ای گردش گردون دوار
ندانی جز بدی کردن دگر کار
نگردی رام با کس در زمانه
نبندی دل به مهر هیچ دیار
گروهی را نمایی شادمانی
وز ایشان دور داری رنج و آزار
پس آنگه ناگهان دودی بر آری
از آن دوده به  درد و داغ و تیمار
به چشم تو چه دانا و چه نادان
به پیش تو چه بر تخت و چه بردار
خداوندی که آرام جهان بود
در او امید بسته خلق هموار
به دست جاهلی جان گرامیش
ربودی از تن پاک اینت غدار
چو خواجه خود نپروردی چو بچه
چرا پرورده را خوردی چنین خوار
نه عهدش بود اصلت را دلایل 
نه دستش بود روزت را نمودار
نه او بد مرکز دوران عهدت 
نه پرگار تو او را بود رفتار
چرا بگسستی آن جانش ندانی
که بی مرکز نگردد هیچ پرگار
الا یا آفتاب صبحگاهی
بدین کی بودی از عالم سزاوار
نه تو رفتی  که قدرت رفت و دولت
نه تو مردی  که رایت مرد و آثار
نه دولت را بود زین بیش رونق
نه فرمان را بود زین بیش دیدار
تو بودی رازق رزق زمانه
دروغ تنگدستان را خریدار
تو را دانم نکشت آن کاو تو را کشت
که رزق مردمان را کشت ناچار
در روزی ببست و راه شادی
سر دولت برید و دست مقدار
درخت جود را برکند و افکند
سخا را بیخ و بخشش را نگونسار
خداوندا پس از تو کی دهد دل
که مدحت را کنم در وهم تکرار
دریغا وا دریغا زان نگویم
که از گریه برآمد طبع از کار
همی گویم به رسم پادشاهی
فرو خفت و نگردد نیز بیدار
زان دو رشته در مکنون زان دو لعل آبدار
چند باشد جزع من بر کهربا بیجاده بار
جزع من بر کهربا بیجاده بارد تا بتم
در مکنون دارد اندر زیر لعل آبدار
لعل آن بت آب حیوان است پنداری کزو
هر که یک شربت خورد جاوید ماند خضروار
گر بخار عنبری دارد ندارم بس عجب
آب حیوان را سزد گر عنبرین باشد بخار
تا بود رخسار یار از نور چون نار لطیف
رنگ  آب نار دارد اشک من در عشق  یار
هر کجا رخسار او را بینی و اشک مرا
شعله شعله نار بینی قطره قطره آب نار
دل چو دوزخ دارم اندر عشق و تن چون ماه نو
تا چو حور و آفتاب است آن پری زاده نگار
آتش دوزخ شنیدی مسکن حور بهشت
ماه نو دیدی گرفته آفتاب اندر کنار
زلف او مارست و مورست آن خط مشکین او
من عجب دارم همی تا مور چون زاید ز مار
چون بهارست آن خط و مور اندر ان نشگفت از آنک
سر برآرد مور چون پیدا شود بوی بهار
میر خوبان است و منشور امارت یافته است
واینک آن منشور گرد عارضش هست آشکار
هر که منشورش بیند پیش او خدمت کند
تا بیاراید به توقیع وزیر شهریار
صاحب عادل مجیرالملک آن کز عدل اوست
ملک و دولت را ثبات و دین و ملت را قرار
آفتاب فتح ابوالفتح آن که از هفت آسمان
بر سر او رحمت سعدست هر ساعت نثار
عالم آرای و مبارک رای دستوری که هست
در عدد یک شخص و از فضل و کفایت صدهزار
آن که چون معبود عالم را به عدلش مژده داد
پیش از آدم  کرد یزدان عدل او را ابتکار
بر جبال و بر بخار افتاد نور دولتش
زر و گوهر منعقد شد در جبال و در بحار
فرق بر فرقد رسد گر عدل او یابد شرف
شعر بر شعری رسد گر مدح او یابد شعار
شد رهین منت و شکرش دل آزادگان
آفرین بر جان صیادی  که  گیرد دل شکار
چون ز ایوان اسب اندر سوی میدان تازد او
عقل پندارد که خورشیدست بر گردون سوار
توتیای چشم دولت شد غبار اسب او
اسب چون خورشید راند توتیا باشد غبار
هست همچون نار و خاک از تیزی و آهستگی
خشم او گاه سیاست حلم او گاه وقار
خاک را گر نار فرمانبر شود انشگفت اگرا
زانکه اندر طبع او فرمانبر خاک است نار
تا مدار است آسمان آبگون را بر مدر
هست ملک شاه را بر مد کلک او مدار
مشک خوارست آن همایون کلک در انگشت او
مشک خواری درفشان  کز او بود صد مشک خوار
گه زبان را نایب است و گاه خاطر را وکیل
گاه دل را ترجمان است و خرد را راز دار
چون بباید دید باشد بی بصر باریک بین
چون ببایدگفت پاسخ بی سخن باسخ گزار
جفت شیران بود گاه  کودکی اندر اجم
گاه پیری صحبت شیران از آن کرد اختیار
معجزست این  کلک دستور ملک اندر عجم
همچنان  کاندر عرب هم نام او را ذوالفقار
ای کفت در سیم و زر زنهار خورده گاه جود
هم  کفت داده ز محنت زایران را زینهار
همت هر کس به  گیتی خواستاری خواسته است
آخر از رسم تو دارد رونق و ترتیب  کار
ماه تابان  گرچه  گیتی را بیفروزد به نور
آخر از خورشید تابان است نورش مستعار
تازه رویی باید آنکس راکه باشد ملک بخش
کامکاری باید آنکس را که باشد بردبار
از جوانمردی تویی در ملک بخشی تازه  روی
وز جوان بختی تویی در بردباری کامکار
آن که در جان  شاخ مهرت کشت روز آشتی
وان که در دل تخم کینت کشت روز کارزار
شاخ مهرت بر رخ  آن ارغوان آورد بر
تخم  کینت در دل این زعفران  آورد بار
چون شود طبع من اندر مدح تو معنی  سگال
چون شودکلک من اندر شکر تو دفتر نگار
وهم من بنماید اندر شاعری سحر حلال
کلک من بچکاند اندر ساحری زر عیار
حله هایی یافتم برکارگاه طبع خویش
کز ثنا و شکرتوست  آن حله ها را پود وتار
عید اضحی سنت و رسم خلیل آزرست
اهل ملت را به رسم و سنت او افتخار
زحمت حجاج باشد بر درکعبه چنانک
زحمت  زوار باشد در سرایت روز بار
گرچه  کعبه با منا و با صفا مشتاق توست
ور چه  رای و همت  تو نیست خالی  زان دیار
حاجت بیچاره ای کردن روا بی حجتی
به ز صد حج  است در دیوان حق  روز شمار
آنچه درویشی توقع کرد و توقیع تو یافت
به زصد عمره است و در عمره است خیرکردگار
این دعاهای مبارک باد وقتی مستجاب
برتن و عمر تو و در عمر شاه روزگار
تا بود دریا و کوه و تا بود کیوان و هور
باد رای و طبع و قدر و حزم تو چون هر چهار
رای چون خورشید رخشان قدر چون گردون بلند
طبع چون دریا توانگر حزم چون کوه استوار
ایزد از عزت حصاری ساخته پیرامنت
بخت و دولت  کوتوال و پاسبان آن حصار
مادحت با خاطری چون آتش و طبعی چو آب
بدسگالت باد پیما و حسودت خاکسار
بر تو فرخ روزگار عید و ایام خزان
وز بتان قند لب ایوان تو چون قندهار
شادیم و کامکار که شاد است و کامکار
میر بزرگوار به عید بزرگوار
پیرایه مفاخر میران مملکت
فخری که ملک را ز نظام است یادگار
فتح و ظفر زکنیت و نامش طلب  که هست
بر نام و کنیتش ظفر و فتح را مدار
دادش بزرگوار پدر ملک را نسق
بعد از پدر جز او که دهد ملک را قرار
خانه است ملک و خسرو دنیا چو قاعده است
الا به قاعده نشود عقد پایدار
رنجی که گردش فلک آورد پیش او
رازی نهفته بود که اکنون شد آشکار
ایزد بدو نمود که چون ناخوش است جبر
تا چون بدید جبر کند شکر اختیار
پیغمبران نگر که چه محنت کشیده اند
هر یک به مسکنی دگر اندر غریب وار
یونس به بطن ماهی و یوسف میان چاه
موسی میان تیه  و محمد میان غار
او نیز رنج دید چو ایشان نجات یافت
او را کنون زجمله پیغمبران شمار
دولت بر انتظار نجاتش نشسته بود
دادش خدای هر چه همی داشت انتظار
شد آفتاب دولت او خالی از کسوف
شد آسمان حشمت او صافی از غبار
بادش به  هر چه روی کند کردگار پشت
بادش به  هر چه رای کند شهریار یار
پاینده باد عمرش و تابنده دولتش
فرخنده روز عیدش و فرخنده روزگار
از بهر وفاداری آمد بر من یار
شد ساخته از آمدن یار مرا کار
بهتر چه بود ز آن که بود دوست وفاجوی
خوشتر چه بود ز این  که بود یار وفادار
با دیدن او نیک تر امروز من از دی
با صحبت او نیک تر امسال من از پار
از بردن خواری دل من بارکشیدست
زین پس نبرد خواری و زین پس نکشد بار
تیمار بسی خوردم و یک چند خورم می
آمد گه می خوردن و شد موسم تیمار
شادی کنم و باده خورم زانکه نهادم
دو لب به لب نازک آن لعبت فرخار
چون نیست دلم شاد به دیدار دلارام
بر خصم  کنم راز دل خویش پدیدار
خواهم  که به دست بت من ناله  کند زیر
تا خصم من از حسرت آن ناله  کند زار
گر نعمت بسیار مرا هست ز دلبر
دیدار خداوند به از نعمت بسیار
خورشید محامد فلک جود محمد
صدری  که سخن را به  کرم هست خریدار
با حشمت و از محتشمان بهتر و مهتر
نام آور و بر ناموران سید و سالار
گویند ز بیداری دولت بود اقبال
مقبل بود او سال و مه از دولت بیدار
از غایت سنگ و کرم و حلم  که او راست
آهسته نمایند بر او همچو سبکبار
چونانکه بنازد پدر از دیدن فرزند
نازنده و خرم بود از دیدن احرار
اندر خرد و دانش از او خواه و از او پرس
هر لفظ معما که بود مشکل و دشوار
از امت پیغمبر مختارگزیدست
چونانکه ز خلق امت پیغمبر مختار
یک دشمن او را به جهان زنده نبینم
رفتند به یک نوبت و مردند به یک بار
در جنت فردوس مقر یابد فردا
آن را که بر خویشتن امروز دهد بار
هر گه  که  کند همت او قصد مساحت
بیرون شود از دایره گنبد دوار
حکم ازلی دولت و بختش ابدی کرد
بخت ابدی را نبود غایت و مقدار
از دیدن او زنده شود هوش به دانش
وز خدمت او تازه شود طبع به  کردار
چیزی  که از آن هوش تو و بخت تو تازه است
در هوش همی پرور و در طبع همی دار
اندر جگر دشمن او نار فتاده است
با نار جگرسوز کجا سود کند کار
از دشمن و دینار همی باک ندارد
زان است رخ دشمن او زرد چو دینار
ای آن که تو در یافتن گنج بری رنج
در خدمت او رنج بر و گنج پدید آر
باقی بود این نعمت و دیگر همه فانی
آسان بود این خدمت و دیگر همه دشوار
پیکار جهان با من و با همت او گوی
کز همت او تیره شود پیکر پیکار
آن همت تابنده که ماننده خورشید
تابنده بود بر فلک بر شده هموار
بخشایش و بخشش بودش عادت و سیرت
بخشد به همه حال و ببخشاید ناچار
در فضل و بزرگیش همی خیره بماند
هم دانس داننده و هم بینس نظار
نازی که نه او بخشد و فخری که نه اوراست
آن ناز بود محنت و آن فخر بود عار
ای  کعبه فضل و هنر و قبله آمال
ای چشمه جود وکرم و سید احرار
در عید دل افروز بران کام دل خویش
بشنو سخن وکام دل خویش تو بگزار
گر خصم تو دارد علم بخت به عیوق
بخت و علم خصم ز عیوق فرود آر
ور جنت فردوس ندیدی به حقیقت
بنگر تو بدین صفه آراسته دیدار
بازار طرب تیزکن و باده به  کف  گیر
وز بنده معزی غزلی خواه به بازار
آن بنده که خاک پی  اسبان تو دارد
در قدر پسندیده تر از طبله عطار
آن بنده که در باغ قبول تو درختی است
مهر تو برو شاخ و قبول تو برو بار
در خدمت تو بر شعرا یافته میری
از راستی آراسته وز آز بی آزار
در خانه ز تو برده به خروار عطاها
دیوان ثناهای تو آورده به خروار
هرگه که ز مدح تو عزیزست معزی
هرگز نشود عاجز و هرگز نشود خوار
اقبال بر او فتنه شد و بخت بر او وقف
چون راه نمودش سوی درگاه تو جبار
تا پیر و جوان است و ضعیف است و هنرور
تا خرد و بزرگ است و مطیع است وگنه کار
تا لاله بود بر زبرکوه چو شنگرف
تا سبزه بود بر زبر دشت چو زنگار
با فرخی و روزبهه  باد مبارک
نوروز تو و عید تو در آذر و آذار
می گیر و طرب ساز و دل افروز و سرافراز
از دیدن یاری که رخش هست چو گلزار
این شعر مجابات حکیمی است که گفته است 
ای دل تو چه گویی که زمین یاد کند یار
ترتیب نگه داشت معزی به قوافی
از فر تو و دولت سلطان جهاندار
خیمه ها بین زده به صحرا بر
جون سمایی به روی دریا بر
زردگل بین دمیده بر سبزه
راست چون  کهربا به مینا بر
ژاله بین بر سمن فتاده چنانک
اشک وامق به روی عذرا بر
سوسن تازه بین که تفضیل است
بوی او را به مشک سارا بر
نسترن بین فکنده باد از شاخ
چون به بامی به سبز دیبا بر
مهر را بین زمهرفصل بهار
از نشیب آمده به بالا بر
خلق را بین به طبع فتنه شده
به نشاط و سماع و صهبا بر
شاه را بین ز بهر نصرت و فتح
علم افراشته به جوزا بر
شاد و خرم نشسته از بر تخت
همچو موسی به طور سینا بر
ای تازه  تر از برک گل تازه به بر بر
پرورده تو را خازن فردوس به بر بر
عناب شکر بار تو هرگه  که بخندد
شاید که بخندند به عناب و شکر بر
در سیم حجر داری و بر ماه چلیپا
ماه تو به زیر اندر و سیمت به زبر بر
زین روی همه بوسه دهند ای بت مه روی
رهبان به چلیپا برو حاجی به حجر بر
در سایه زلف تو سپاه حبش و زنگ
بودند از آن جادوی بابل به حذر بر
گشتند هزیمت مگر اکنون که فتادند
مانند هزیمت زدگان یک به دگر بر
بر لولو خوشاب ز یاقوت زدی قفل
وز غالیه زنجیر نهادی به قمر بر
مپسند که دارند مرا در غم هجران
قفل تو و زنجیر تو چون حلقه به در بر
بستی  کمر و راه سفر پیش گرفتی
بیش از سفر توست دل من به سفر بر
جسمم به کمر ماند و چشمم به دو کوکب
کوکب به  کمر بر زده چون سیم به زر بر
ای کاش تورا جسم منستی به میان بر
وی  کاش تو را چشم منستی به  کمر بر
تا چند نهم بیهده اندر صف عشاق
از حسرت تو داغ جدایی به جگر بر
گر بخت شود یار نهم در صف احرار
از دولت تاج الامرا تاج به سر بر
خسرو حبشی شمس معالی که ز رسمش
توقیع معالی است به منشور هنر بر
شاهی  که بر او فتح و ظفر فتنه شدستند
چون شیعه و سنی به  علی و به عمر بر
آن گوهر رخشنده بر آن پیکر تیغش
باران شبانه است توگویی به خضر بر
با دولت عالیش مدارست جهان را
چندانکه مدارست جهان را به مدر بر
هرگه  که شود سرخ به خون دل اعدا
گویی که شد آمیخته باران به شرر بر
آن شهرگشایی تو که با شرح فتوحت
شرط است  کشیدن خط نسیان به سمر بر
در معرکه  گر پیش تو آیند جهانی
با تیغ تو جان همه باشد به خطر بر
گویند قضا و قدر از چشم نهان است
هست این خبر وتکیه نباشد به خبر بر
گو خیز وببین دست تو بر قبضه شمشیر
آن  کس  که ندیدست قضا را به قدر بر
کین تو بر اعدای تو مشیوم  تر آمد
از تاختن رستم سکزی به پسر بر
مهر تو بر احباب تو فرخنده  تر آمد
از پیرهن یوسف مصری به پدر بر
گر بحر و جبل را کرم و حلم تو بودی
از سنگ و صدف بند نبودی به  گهر بر
ور زانکه بدی چون تو شفیعی به قیامت
مالک بزدی قفل به درهای سقر بر
آمد مه نیسان و در این ماه عجب نیست
گر فخر کند باغ به ایوان و طرر بر
شد ابر سخی دست و همه لولو خوشاب
از بحر برآورد و پراکند به بر بر
بر نسترن و گل به نفیر آمده بلبل
کز نسترن و گل نفرآید به نفر بر
کبکان وشق پوش ز بس لاله که خوردند
منقار همه  گشت عقیقی به  کمر بر
از خاک برآورد مطر گنج نهانی
کردی مگر از جود موکل به مطر بر
ای بار خدایی که در اوصاف معالیت
تاوان نبود نظم معانی به فکر بر
بر نقش مدیح تو همه ساله معزی
چیره است چو نقاش بر اشکال و صور بر
مولع شده برگفتن شکرتو شب و روز
جون عابد بیدار به تسبیح سحر بر
یک چند به درگاه تو برخاست  که باشد
آموخته چون آهوی دشتی به شمر بر
لیکن چو همی دزدخر و رخت شناسد
ترسید در این راه نهد رخت به خر بر
تا چرخ ز یاقوت و درر در مه نیسان
هر ساله همی مرسله بندد به شجر بر
قدر تو چنان باد که خاک قدمت را
تفضیل نهد چرخ به یاقوت و درر بر
در ملک تو را بر ا مرا باد تقدم
تا هست تقدم ز محرم به صفر بر
پیوسته بماناد تو را عمر و جوانی
تا عمر و جوانی نبود جز به گذر بر
هر روز تو را نو ظفری باد و تو هر شب
نوشیده می لعل مروق به ظفر بر
روزت همه نوروز زخوبان دل افروز
حوریت ببربر چوگل تازه به بر بر
شعریت فرستاد بدانگونه که گفتند
نوروز فراز آمد و عیدش به اثر بر
ترک نزاید چنو به کاشغر اندر
سرو نروید چنو به عاتفر اندر
خوب تر از عارضش ندید و نبیند
هیج کسی پرنیان به شوشتر اندر
هست دو زلفش همیشه پرشکن و بند
بند و شکن هر یکی بهک دگر اندر
عمداگویی کسی ز عنبر سارا
سلسله بسته است گرد معصفر اندر
چون قمرستش رخان و هست شب و روز
روشنی چشم من بدان قمر اندر
چون شکرستش لبان و هست مه و سال
آرزوی طبع من بدان شکر اندر
عاشق آن دلبرم که هر شب و هر روز
طعنه زند روی او به ماه و خور اندر
از دل بی رحمتش نهاد خداوند
غایت سختی به آهن و حجر اندر
گر بشناسد که آب دارم و آتش
از غم عشقش به دیده و فکر اندر
ز آتش و آبم بترسد و نگذارد
تا دهمش بوس و گیرمش به  بر اندر
ماه تمام است در جمال و ملاحت
نیست نظیرش به عالم صور اندر
از غم آن ماه بی نظیر بنالم
پیش خداوند مشتری نظر اندر
سید آزادگان که از شرف اوست
جان به تن ملک شاه دادگر اندر
کنیت و نامش حساب سعد و محامد
کرد فذلک به دفتر هنر اندر
هست کریمی که شد به نامش منسوخ
نام  کریمان به قصه و سمر اندر
چون گهرست او و روزگار چو بحرست
بحر چه داند به قیمت  گهر اندر
هست چو خورشید در میانه اجرام
مرتبت او به نسبت پدر اندر
پیر و جوان را ز طلعتش بفزاید
نور طبیعی به قوت بصر اندر
طلعت او روشن است و هست همانا
روشنی او به کوکب سحر اندر
ای به سزا مهتری که از هنر و عقل
نیست مثالت میانه بشر اندر
هر که ز مهر تو آب روی نجوید
سوخته گردد به آتش سقر اندر
در نظر دوستان خویش نگه کن
شاد و سراسر به نصرت و ظفر اندر
راست تو گویی که کردگار نهادست
مهر سعادت به دست آن نظر اندر
در حشر دشمنان خویش نگه کن
راست یکایک به محنت و ضرر اندر
راست تو گویی که کردگار کشیدست
خط سقاوت به گرد آن حشر اندر
هر که  کمر بست بر وفاق تو بستیش
عز مخلد به بند آن کمر اندر
کین و خلاف تو آتشی است  که دارد
مرگ مخالف به شعله و شرر اندر
کلک تو ابری است  کش مطر همه در است
مشک سرشته به  قطره مطر اندر
چون شود اندر بنان تو درر افشان
خیره کند عقل را بدان درر اندر
باز چو از نقش مشک سازد بر سیم
گیرد روی مخالفان به  زر اندر
او شجر دولت است و تو به  کفایت
دست زده استی به اصل آن شجر اندر
نقش حساب تو تا بود ثمر او
سجده کند پیش تخت آن ثمر اندر
بار خدایا چو من مدیح تو خوانم
پیش جهان دیدگان نامور اندر
از شرف نام تو کشند چو سرمه
خاک کف پای تو به چشم سر اندر
من رهی انعام تو ز بهر تفاخر
فاتحه کردم به نامه و سیر اندر
وز قبل مدح تو جواهر معنی
مرسله کردم به خاطر و فکر اندر
تا ظفر و حشمت است اهل خرد را
باش تن آسان به حشمت و ظفر اندر
گشته زیادت ز عمر و جاه تو هر روز
قربت تو پیش شاه تاجور اندر
تو ز بر بخت بر مدار سعادت
دشمن تو زیر تخته و مدر اندر
دو شب  گویی که یکجای است  گرد یک بهار اندر
و یا زلفین مشکین است  گرد روی یار اندر
از آن  کوته بود زلفش بر آن روی نگارینش
که  کوتاهی بود شب را در ایام بهار اندر
نگار قند لب  کاو را بود در جعد سیصد چین
چنو یک بت نبیند کس به چین و قندهار اندر
دل اندر عشق او بندم چرا بندم دلم خیره
به وصف کشمری سروی به کشمیری نگار اندر
نه درکشمر بود سروی به سان قامت و قدش
نه چون رویش بود نقشی به کشمیر و دیار اندر
خمار چشم او تا هست زیر غمزه ی جادو
شکنج زلف او تا هست گرد لاله زار اندر
بود جانم بدان هندو دو زلف پرشکن دروا
بود هوشم بدان جادو دو چشم پرخمار اندر
سرشکم در شمار آید مگر با حلقه ی زلفش
گر آید قطره ی باران به تفصیل و شمار اندر
نگارینا میان بندد به خدمت زهره پیش من
اگر گیرم تو را روزی به آغوش و کنار اندر
از اول فتنه کردی دل پس آنگاهیش بربودی
کنون جانم همی خواهی بس استادی به  کار اندر
اگر ایمن نگردم من به جان خویشتن بر تو
بنالم پیش فرزند وزیر شهریار اندر
امیر عالم عادل عمر والا خردمندی
که بینایی است عقل او به چشم روزگار اندر
اگر اسفندیار آید به رجعت باز در عصرش
زند آتش در اجزای تن اسفندیار اندر
وگر چون دست او باشد بحار جمله عالم
همه در ثمین باشد بر امواج بحار اندر
به مدحش افتخار آرند میران جهان یکسر
مگر جان است مدح او به  چشم افتخار اندر
سواران را که چون حیدر ظفر باید بهر جنگی
ز درج اوگهر باید به تیغ هر سوار اندر
پلنگان نه همین اندر جبال از او هراسانند
همه شیران زبون او میان مرغزار اندر
زبان مار را ماند به دستش تیغ زهرآگین
کزو زهرست تا محشر به دندانهای مار اندر
ایا صدری که از آثار اخلاقت خلایق را
همی پیدا شود حجت به صنع  کردگار اندر
و یا بدری که تقدیر الهی داده است او را
کلید روزی خلقی به دست پرده دار اندر
تو از جاه حسام الدین حصاری یافتی محکم
که دولت سر همی ساید به دیوار حصار اندر
چو وصل خسرو و شیرین قراری بود دولت را
تورا دولت قراری شد به چرخ بی قرار اندر
اگر نعمت ز جود تو بود در غارت و غوغا
بود حشمت به جاه تو به امن و زینهار اندر
بلی ماه از بر ماهی پناه از تو همی خواهد
به جاه تو همی نازد مدر زیر مدار اندر
همی تابد دو نحس از چرخ چون بهرام و چون کیوان
تو را هر دو مرکب شد به  رمح و ذوالفقار اندر
یکی با حاسدت دایم به قهر و انتقام اندر
مصور جود و خشم تو میان آب و نار اندر
چهار آمد همی عنصر ثبات مرکز عالم
جهان را بر ثبات آمد ز طبع هر چهار اندر
مرکب علم و حلم تو میان باد و خاک اندر
مصور جود و خشم تو میان آب و نار اندر
خداوندا شکار تو فراوان است در گیتی
منم شیر سخن گستر میان آن شکار اندر
هر آنگاهی که از مدح و ثنای تو سخن گویم
کنم سحر و خرد مضمر به در شاهوار اندر
ندارد اختیار الا مدیح تو دل بنده
عنان اسب دل دادم به دست اختیار اندر
همیشه تا به عز اندر بود هر ملک پاینده
بمان با دولت و حشمت به ملت پایدار اندر
برآورد دولت جهانی دگر
تن مملکت یافت جانی دگر
ز باران ابر شرف بشکفید
گلی تازه در بوستان دگر
به ایوان و میدان شاهنشهی
ز شاهی نو آمد نشانی دگر
بیفزود در طبع  گیتی نشاط
ز دیدار گیتی ستانی دگر
کی الب ارسلان و ملکشاه را
قضا برد سوی جهانی دگر
شد اندر زمانه ز نسل ملک
ملک شاه صاحبقرانی دگر
هم از نسل او کرد صنع خدای
ز طغرل شه الب ارسلانی دگر
ملک سنجر امروز بر تخت ملک
ز عدل است نوشین روانی دگر
دهد عدل او هر زمان خلق را
ز جور زمانه امانی دگر
نیارد به صد دور گردون پیر
جوانمرد تر زو جوانی دگر
که  گر ملک دنیا بخواهی از او
نگوید که رو تا زمانی دگر
کف او ز رازق به ارزاق خلق
کند هر زمانی ضمانی دگر
نه چون او سخاگستری دیگر است
نه چون  کف او زرفشانی دگر
نه عالی تر از پایه تخت او
ستاره شناسد مکانی دگر
نه هرگز بود خانه ملک را
به از تیغ او پاسبانی دگر
نه نیکوتر از داستانش رسد
به گوش خرد داستانی دگر
چو دشمن ز تیغش برآرد فغان
ز تیرش برآرد فغانی دگر
که چون استخوانی ببرد به تیغ
بسنبد به تیر استخوانی دگر
چو مرغی است تیرش  که جز چشم خصم
نجوید به رزم آشیانی دگر
خمیده تر از قامت خصم او
کمانگر نسازد کمانی دگر
دوالی ز پشت عدو برکشد
کند اسب را زو عنانی دگر
ایا آفتابی دگر در جهان
تو را تخت و زین آسمانی دگر
مه از دودمان تو هرگز که یافت
به دهر اندرون دودمانی دگر
به از خاندان تو هرگز که دید
به ملک اندرون خاندانی دگر
اگر چه نرفت از ره هفت خوان
به جز روستم پهلوانی دگر
ز تو هر هنر رستمی دیگرست
ز تو هر اثر هفت خوانی دگر
همه ماورالنهر شد سر بسر
ز سهم تو مازندرانی دگر
ز تیغ تو خانی درآمد ز پای
ز دست تو بنشست خانی دگر
تو آن  کامرانی به وصف  کمال
که هرگز نگردی بسانی دگر
نبود و نباشد پس از کردگار
قوی تر ز تو کامرانی دگر
ز هر تن که راند سنان تو خون
از او خون نراند سنانی دگر
گه رزم جز تیغ تیز تو نیست
دهان اجل را زبانی دگر
گه بزم جز دست راد تو نیست
زبان امل را دهانی دگر
چو باغی است بزمت  که هر ساعتی
در او بشکفد ارغوانی دگر
مرآن باغ را باغبان دولت است
که آرد چنین باغبانی دگر
ز خلق زمانه نیاید به دست
چو دستور تو کاردانی دگر
نبیند همی دیده مهر و ماه
به عالم چو تو مهربانی دگر
تو آن شهریاری که در بزم تو
نباشد چو من مدح خوانی دگر
من آن گوهر آوردم ارکان خویش
که هرگز نخیزد ز کانی دگر
به مدح تو گر بر فشانم روان
ز تو باز یابم روانی دگر
همی تا رسد هر زمان از سپهر
به سود و زیان کاروانی دگر
تو را باد سودی دگر هر زمان
ز سودت عدو را زیانی دگر
تو هر روز جشنی دگر ساخته
نهاده به هر جشن خوانی دگر
رسیده به جشن تو هر هفته ای
ز مرز دگر مرزبانی دگر
با نصرت و فتح و ظفر آمد به نشابور
سلطان همه روی زمین خسرو منصور
هر جا که رسد شاه به شادی و سعادت
از دولت و اقبال رسد نامه و منشور
سنگی که بدان دست برد شاه معظم
نشگفت اگر آن سنگ شود لولو منثور
خاکی که بر او پای نهد شاه جهاندار
نشگفت اگر آن خاک سود عنبر وکافور
گر روی نهد شاه سوی شهر سپاهان
ور رای کند شاه سوی شهر نشابور
روشن شود از طلعت او چشم رعیت
یارب تو کنی چشم بد از طلعت او دور
ای شاه ز کسری و ز شاپور گذشتی
تا کی سخن آراستن و بافتن زور
در لشکر تو بیست هزارند چوکسری
در خدمت تو بیست هزارند چو شاپور
ماهند غلامانت  چه در رزم و چه در بزم
حورند ندیمانت  چه در جنگ و چه در سور
همواره همی بوسه دهد دست تو را ماه
پیوسته همی تخت تو را سجده برد حور
ای تیغ تو در میدان سوزنده تر از نار
وی جام تو در مجلس تابنده تر از نور
داری تو ز یک جنس دو سرمایه معروف
داری تو ز یک نوع دو پیرایه مشهور
فرخندگی طلعت و پیروزی طالع
پایندگی دولت و بیداری دستور
ملک همه آفاق گرفتی و گشادی
دولت به تو عالی شد و ملت به تو معمور
مال تو گزارند همی حاضر و غایب
حمل تو فرستند همه آمر و ما مور
در عهده پیمان تو آمد دل قیصر
در چنبر فرمان تو آمد دل فغفور
گاه است طرب کردن و بر دست گرفتن
آن باده روشن که بود زاده انگور
یک چند به  شادی و طرب کام همی ران
وآسوده همی باش که شد خصم تو رنجور
خرم دل آنکس که شد از جاه تو مقبل
مسکین دل آنکس که شد از پیش تو مهجور
از دولت و اقبال تو شد میر معزی
در خدمت تو مقبل و از مهر تو مشکور
آن را که تو مهمان شوی ای شاه جهاندار
گر جان بفشاند بود از بهر تو معذور
جان از قبل خدمت و دیدار تو خواهد
وآن نیز برافشاند گر باشد دستور
تا بربط و تنبور بود گوش همی دار
گاهی به سوی بربط وگاهی سوی تنبور
بر دشمن و بر دوست به شمشیر و به فرمان
منصور و مظفر شده تا دم زدن صور
ای امیر مظفر منصور
ای چو خورشید در جهان مبثبهور
تاج دینی و دین ز دولت تو
هست روشن چنانکه چشم از نور
هست بوالفضل کنیت تو به حق
که به فضل و فضایلی مذکور
نصر نام تو نیز هست سزا
که تویی بر مخالفان منصور
رایت پادسا به تیغ تو تیز
هست منصور تا دمیدن صور
گر تو تازی ز نیمروز به چین
بگریزد به نیم شب فغفور
ور نهی روی سوی کشور روم
قیصران را بیاوری ز قصور
ور به هندوستان کشی سپهی
کنی از عقل و رای رآی نفور
بستانی همه ولایت رآی
چون سکندر همه ولایت فور
چون شود تیغ با کفت موصول
تن دشمن ز جان شود مهجور
تیغ تو هست قاهری که  کند
صد سپه را به یک زمان مقهور
نایب است از قضا که درگه رزم
خصم مختار را کند مجبور
بر زمین آورد دزی که بود
بحر وکوهش به جای خندق و سور
حکم تو خاتم سلیمان است
مرکب توست چون صبا و دبور
همچو دیو و پری مطیع تو اند
بر زمین و هوا وحوش و طیور
در پناه تو چیرگی نکند
باز بر کبک و باشه بر عصفور
پیش لطف تو باد نیست لطیف
پیش صبر تو کوه نیست صبور
زیر قدر تو آفرید خدای
هر بلندی که هست در مقدور
راست گویی ز مهر وکین تو خاست
نوش و نیش از سر و بن زنبور
فلک رابع است لشکرگاه
خیمه توست خانه معمور
جز به تو مرتبت نگیرد خاک
جز به موسی شرف نگیرد طور
دست تاریخ دولت تو نهاد
افسری بر سر سنین و شهور
تو به اصل و به  نفس محتشمی
نه به توقیع و نامه و منشور
از حضور تو فر و زینت یافت
حضرت شاه و مجلس دستور
عالمی خرم از حضور تواند
اینت  فرخنده و خجسته حضور
گر صدورند در جهان بسیار
جاه تو پیشتر ز جاه صدور
فضل عاشور اگرچه بسیارست
روزه فاضلتر آمد از عاشور
خلق دنیا کنند در عقبی
مکرمات تو نشر روز نشور
هرکجا صدق بخشش تو بود
بخشش ابر و بحر باشد زور
بحر شاید دل تو را شاگرد
ابر زیبد کف تورا مزدور
بوی مهر تو سازگار کند
مشک را با طبیعت محر ور
ور ز طبعت برد بخور بخار
بوی خلد آید از بخار بخور
ای به فضل و کرم ز خالق و خلق
به همه  وقت شاکر و مشکور
در بهشت برین اگر داود
خواندی مدح تو به جای زبور
بر سر او فشاندی رضوان
حله های بهشت و زیور حور
عاجز و ا قاصرم ا ز خدمت تو
هست بر من نشان عجز و قصور
سرو من شد خمیده چون چنبر
مشک من شد سپید چون  کافور
کاشکی نیستی تنم بیمار
کاشکی نیستی دلم رنجور
تا ز دریای طبع هر روزی
ا باردی ا بر تو لولو منثور
با چنین حال اگر کنم تقصیر
چشم دارم  که داریم معذور
تا سریر و سرور جمع بود
در سرایی که جشن باشد و سور
از سرایت جدا مباد سریر
وز سریرت جدا مباد سرور
بخت تو مالک و فلک مملوک
رای تو آمر و جهان مامور
تا به کیوان شده ز ایوانت
نعره چنگ و ناله تنبور
در دلت نور جشمه خورشید
بر کفت آب خوشه انگور
ساقی تو بتی که سرمه سحر
دارد اندر دو نرگس مخمور
آنکه با غمزه فسوس برش
مرد ناباخته شود مقهور
زلف او داده روز روشن را
زره و جوشن از شب دیجور
جعد او نقش حسن را نقاش
جسم او گنج فتنه را گنجور
بزم تو خلد و او چو حورالعین
تو چو رضوان و می شراب طهور
تو به حسن و جمال او خرم
او به جاه و جلال تو مسرور
همه نیکی به عمر تو نزدیک
دست و چشم بدی ز عمر تو دور
تا رایت منصور تو ای خسرو منصور
از ری حرکت کرد سوی شهر نشابور
فرمان تو مالک شد و شاهان همه مملوک
شمشیر تو قاهر شد و خصمان همه مقهور
نقطه است شهنشاهی و فرمان تو پرگار
گنج است جهانداری و شمشیر تو گنجور
شیری تو و شاهان همه در جنب تو نخجیر
بازی تو و خصمان همه در پیش تو عصفور
ای جسم هنر را شده بهروزی تو جان
وی چشم هنر را شده پیروزی تو نور
جیش تو به بلخ است و تو در مرز خراسان
جوش تو به هندست و تو در شهر نشابور
سهم  تو نهادست قدم بر سر چیپال
عزم تو فکندست فزع در دل فغفور
چیرست سر تیغ تو بر تارک اعدا
چونانکه بر اکناف عرب خنجر شابور
توران ز نیاکان به تو میراث رسیدست
در جستن میراث بود تیغ تو معذور
زودا که شود رزمگهت همچو قیامت
کوس تو و کرنای تو چون دم زدن صور
زودا که غبار سم اسبان تو گیرد
ملکی که ازو مشک همی خیزد و کافور
هستند به فر تو غلامان تو پیروز
هستند به فتح تو سواران تو منصور
شیرند گه رزم و گه بزم همه ماه
دیو اند گه جنگ و گه صلح همه حور
بر درگهت از بس که طواف ملکان است
شد درگه معمورتو چون خانه معمور
گیتی همه شهرست و به هر شهر تو داری
شایسته و بایسته یکی چاکر مشهور
این چاکر مخلص  که تو را هست درین شهر
هست از شرف خدمت تو مقبل و منظور
ای باغ تو و بزم تو و سور تو خرم
می نوش در این  باغ  و در این بزم  و در این  سور
بنگر که چمن هست پر از عنبر سارا
بنگر که شجر هست پر از لولو منثور
اندر دهن قمریکان ساخته بربط
واندر گلوی فاختگان ساخته تنبور
خوشبوی بنفشه است به باغ اندر و نرگس
چون زلف به هم در شده و دیده مخمور
هرچند تو را روی سوی رزم و نبردست
اختر سزد از بزم و دل و طبع تو مسرور
آراسته بزم تو پر از بچه حوراست
از بچه ی حورا بستان بچه ی انگور
تا ملک جهان است جهاندار تو بادی
نیکی به تو نزدیک و زتو چشم بدان دور
شاهی به تو نازنده و تو شاد به شاهی
دستور به تو خرم و تو شاد به دستور
از رایت منصور تو ای خسرو منصور
بر چرخ همی فخر کند شهر نشابور
شاپور بنا کرد نشابور و تو را هست
صد میر جهانگیر بهر شهر چو شاپور
در دهر ز آثار تو فخرست علی الفخر
در ملک به اقبال تو نورست علی النور
هر وقت که در بزم تو نظاره  کند چرخ
سیاره برافشاند اگر باشد دستور
خورشید جهانی تو و هرگه که بتابی
در مشرق و مغرب بود آثار تو مشهور
تا تو ز عراق آمده ای سوی خراسان
در فتح برافراشته ای رایت منصور
صد نایره بودست زآشوب تو در هند
صدصاعقه بودست زآسیب تو در طور
از بیم دلیران و سواران تو رفته است
هوش از سر چیپال و روان از تن فغفور
مرحوم شد آن کس که شد از عدل تو محروم
رنجور شد آن کس  که شد از پیش تو مهجور
شیری که مخالف شد و بازی که هوا جست
آن شیر چو روبه شد و آن باز چو عصفور
یک باره نگهدار تویی دین هدی را
باشد ز پی دین هدی سعی تو مشکور
آسایش اسلام در آن است که امسال
گردد دل کفار ز شمشیر تو رنجور
از هیبت رزم تو بود هول قیامت
وز نعره  کوس تو بود مشغله صور
گرز تو شود غالب و رهبانان مغلوب
تیغ تو شود قاهر و قسیسان مقهور
ارجو که به اقبال تو این فتح برآید
تا کافر محزون شود و مومن مسرور
در فصل خزان هرکه ز می بازکشد دست
هر چند نهد عذر ندارندش معذور
بس دیر نماندست که از جانب دریا
ابر آید و بارد ز هوا لولو منثور
چون برف به هم در شده بینی به هوا بر
گویی که بشورید کسی خانه زنبور
زاغان ز بر برف فراز آمده هر جا
همچون سپه هندو در معد ن کافور
وآن گلبن آراسته ناکرده قماری
از جامه برهنه شده چون مردم مقمور
محرور توان کرد به باده تن مرطوب
یک راه که مرطوب شد این عالم محرور
هستند رزان دشمن پیران خرابات
از بس که زدستند لگد بر سر انگور
ای شاه درین فصل شراب از کف آن خواه
کاو فتنه دلهاست بدو نرگس مخمور
از چرخ همی دست تو را بوسه دهد ماه
وز خلد همی بخت تو را مژده دهد حور
خالی نسزد مجلست از جام در این وقت
وز طبل و نی و چنگ و دف و بربط و تنبور
تا ملک جهان است جهاندار تو بادی
میران جهان جمله به امرت شده ما مور
فالت همه فرخنده و روزت همه میمون
نیکی به تو نزدیک و ز تو چشم بدان دور
هرگز که شنیدست چنین بزم  و چنین سور
باریده برو رحمت و افشانده برو نور
بزمی است کزین بزم همی فخر کند ماه
سوری است کزین سور همی رشک برد حور
از دولت سلطان جهان است چنین بزم
وز طلعت سلطان جهان است چنین سور
یارب توکنی جان و دل از دولت او شاد
یارب تو کنی چشم بد از طلعت او دور
هنگام نشاط است و می ای خسرو عادل
می نوش به شادی و نشاط ای شه منصور
رضوان تویی و بزم تو را سایه طوبی
موسی تویی و تخت تو را پایگه طور
از بوی  گل و رنگ مل این بزم تو گویی
پرعنبر سارا شد و پر لولو منثور
هر بنده که در پیش تو خدمت کند ای شاه
شاید که بود بنده او قیصر و فغفور
در خدمت تو رنج بری  گنج دهد بر
گنجور شود هرکه شود پیش تو رنجور
تا هست جهان جاه تو جاوید بماناد
هم بزم تو فرخنده و هم سور تو مسرور
از شادی تو گشته نکوخواه تو دلشاد
وز قهر اجل  گشته بداند یش تو مقهور
از همت تو فال تو چون بخت تو فرخ
وز دولت تو ملک تو چون عمر تو معمور
از خلد گرفت بوستان نور
پیرایه و جامه یافت از حور
جامه ز حریر و حله دارد
سرمایه ز لعل و در منثور
بودند چهار مه درختان
مانند مقامران مقمور
امروز نگرکه از تجمل
گویی همه قیصر اند و فغفور
تا گشته هنوز طبع  گیتی
تفسیده چنانکه طبع محرور
ابر و شجر از پی علاجش
ریزند همی گلاب و کافور
تا باد بهار پرده بر داشت
از چهره لعبتان مستور
نرگس ز شراب عشق شد مست
بگشاد ز خواب چشم مخمور
گر می نخورد کسی در این وقت
عذرش مشنو که نیست معذور
خاصه که همی زنند دستان
قمری و تذرو و سار و زرزور
از سرو و چنار و بید و بادام
بر چنگ و رباب و نای و تنبور
اندر کف عاشقان سر مست
از شادی و حال دوست منشور
واندر کف مهتر خراسان
منشور عمیدی نشابور
فخر الامرا مشید الملک
مسعود محمد بن منصور
صدری که ز خالق است شاکر
وز جمع خلایق است مشکور
کردست فلک ضمیر او را
بر گنج خرد امین و گنجور
وندر دل اوست هر چه از علم
درکتب اوایل است مسطور
ایزد چو به دست قدرت خویش
بر زد رقم قضا به مقدور
آن خواست که بر سپاه اعدا
مسعود بود همیشه منصور
تا گشت عمل بدو مفوض
میسور شد آنچه بود معسور
دل  شاد شد آن که بود غمگین
آسوده شد آن که بود رنجور
بنهاد زمانه حق به موضع
باطل ز میانه گشت مهجور
باطل چه به  کار بود با حق
ظلمت چه به کار بود با نور
دانی که نزیبد و نشاید
وز دانش و از خرد بود دور
منزلگه شیر جای نخجیر
ماوی  گه باز جای عصفور
زان شاخ شرف چنین سزد بار
بر جای پدر چنین سزد پور
هم یوسف به  عزیز در مصر
هم موسی به  کلیم در طور
ای محتشمی که در خراسان
امروز تویی مشار و منظور
درگاه تو از طواف زوار
بیت الحرم است و بیت معمور
اوصاف امیری و عمیدی
صدق است تو را و جز تو را زور
تاگشت به عدل تو مهنا
این شهر بزرگوار و مشهور
پیش پدرت همی به عقبی
شکر تو کند روان شاپور
فرمان تو باید اندرین شهر
تا کس نشود دلیر و مغرور
یعسوب چو در میان نباشد
آشفته شوند خیل زنبور
اعدای تو زیر بار اد بار
هستند به مزد دیو مزدور
همچون شب تار زلف خوبان
روز همه ناخوش است و دیجور
گر کین تو بگذرد سوی هند
ور خشم تو ره برد سوی تور
در تور حمایتی شود خان
در هند هزیمتی شود فور
گردون که به زیر حکم باری
بودست و بود همیشه مجبور
مثل تو ندید و هم نبیند
از آدم تا دمیدن صور
بر خور ز طرب که در بهاران
با تو به طرب شدیم برخور
می خواه که لاله زار و گلزار
از بوی تبت شدست و فنصور
هر دم  که تو را پری ببیند
بر دست نهاده آب انگور
خواهد که نهد به زیر پایت
رخساره به جای نقش محفور
تا ذاکر فضل تو شدم من
گشتم به میان خلق مذکور
مذکور بود کسی که دارد
بر ذکر تو شعر خویش مقصور
هرچند که  نیست هیچ تقصیر
اندر حق من ز شاه و دستور
مال من و جاه من نگردد
الا به عنایت تو موفور
تا شیعه به دشت  کربلا در
جمهور شوند روز عاشور
از ناموران و مهتران باد
هر روز به درگه تو جمهور
تا حصن  حصین خسروان را
چاره نبود ز برج وز سور
حصن  تو ز حصن ایزدی باد
برجش ز نشاط و سورش از سور
تو غالب و حاسدا نت  مغلوب
تو قاهر و دشمنانت مقهور
تو سرور و کرده سرکشان را
در قبضه امر خویش مامور
اندر حشم تو صد چو ا ثوری ا
واندر خدم تو صد چو طیفور
هر روز چنانکه روز نوروز
طبع تو خوش و دل تو مسرور
پیر شد طبع جهان از گردش  گردون پیر
تیر زد بر خیل  گرما لشکر سرمای تیر
تا هوا سنجاب پوشید و حواصل  کوهسار
گلبن از دیبا برهنه است و گلستان از حریر
حله بافان را برون  کردند گویی از چمن
زند وافان را زبان بستند گویی از صفیر
بوستانی کاو پر از زنگار بود و لاجورد
لاجوردش زعفران  گشته است و زنگارش زریر
زاغ باز آمد به باغ و احتساب اندر گرفت
عندلیب از بیم او نه بم همی سازد نه زیر
صیقلی دیدی  کجا روشن  کند حراقه را
ماغ و مرغابی برآن  گونه است بر روی غدیر
در سفال تیره دهقان کدیور شیره ریخت
تاسر کهسار گشت از رنگ  آن شیره چو شیر
نیست هنگام بهار و نامدست از کوه سیل
پس چرا سیلاب را ماند به  خم اندر عصیر
گلبنی بر روید اکنون در میان خانه ها
بیخ او در منقل و کانون و شاخ اندر اثیر
زاهن و سنگش نسب وز ظلمت ونورش سلب
اصلش از مرجان و لعل و فرعش از قطران و قیر
باد و آب و خاک زیر مرکز او آمده
مرکز او زیر رای شهریار شهرگیر
تاج شاهان ارسلان ارغو سر سلجوقیان
شاه نیکو رسم عالی همت روشن ضمیر
خاتم و تاج و سریر او را همی زیبدکه هست
از هنرمندی سزای خاتم و تاج  و سریر
صد جهان باید همی تا گیرد او زیر نگین
زانکه پیش همت او یک جهان باشد حقیر
شهریار بی نظیرست او که از خلق جهان
برگزید و برکشیدش کردگار بی نظیر
در جهان او را نظیری یافتن ناممکن است
مرد دانا گرد ناممکن نگردد خیر خیر
مهر پیروزی و بهروزی به زیر مهر اوست
کاو به پیروزی مشارست و به بهروزی مشیر
نشنود جز راستی  گوش  کرام الکاتبین
چون  به  وقت  مدح او از نوک  کلک آید صریر
دین از او با قوت و دنیا از او با قیمت است
زانکه او مر دین و دنیا را معین است و نصیر
از خلافش یا بسوزد خون دل یا بفسرد
هست پنداری خلاف او سموم زمهریر
یاری دنیا و دین را خسروی باید شجاع
نقد دینار و درم را ناقدی باید بصیر
هرکه اندر دولت و ملت بود بدخواه او
یا به تیغش  کشته گردد یا بمیرد در زحیر
یک تن است او لیکن اندر چنبر فرمان او
صد هزاران تن فزونند از صغیر و از کبیر
امتی را یک نبی بس ملتی را یک  کتاب
عالمی  را یک ملک بس لشکری را یک امیر
ای جهانگیری که از عدلت قوی گردد ضعیف
ای جهان بخشی  که از جودت غنی  گردد فقیر
چون مسلمانی عزیزی چون خرد بایسته ای
چون جوانی در خوری چون زندگانی ناگزیر
چشم یعقوب ضریر از روشنایی بهره یافت
چون ز یوسف با بشارت سوی او آمد بشیر
عدل تو همچون بشیرست و تو همچون یوسفی
روزگارت مضطرب چون چشم یعقوب ضریر
هست چون بحر غزیر اندر مدیحت طبع من
گوهر آرم هر زمان  پیشت من از بحر غزیر
همچنین  گوهر تو را شاید کزو هر ساعتی
عقد سازد گردن ایام را دست دبیر
تا به  گفتار منجم زیر کیوان اندرست
اورمزد و مهر و ماه و زهره و بهرام و تیر
باد بر هفت آسمان این هفت  کوکب را مدام
بر هوای تو قران و بر مراد تو مسیر
تو ز دشمن کین ستان چون اردشیر از اردوان
دشمن از تو منهزم چون اردوان از اردشیر
مر تو را خالق همیشه دستگیر و کارساز
تو خلایق را همیشه کارساز و دستگیر
همی بنازد تیغ و نگین و تاج و سریر
به شهریار ولایت گشای کشورگیر
شه ملوک ملکشاه کز شمایل او
فزود قیمت تیغ و نگین و تاج و سریر
ز پادشاهی او روشن است دیده مهر
چنان  کجا ز بصر روشن است چشم بصیر
به  هر چه رای کند همسرش بود توفیق
به هر چه روی نهد همرهش بود تقدیر
به گرد رایت او آیتی نوشت قضا
که روزگار همی نصرتش کند تفسیر
دو جانب است ز شرق و ز غرب عالم را
زهر دو جانب درگاه اوست مژده پذیر
گهی ز جانب غربی رسد به حمل رسول
گهی ز جانب شرقی رسد به فتح بشیر
ظفر بخندد کز دست او بتابد تیغ
اجل بگریدکز شست او بپرد تیر
رود زخم کمانش خدنگ جان اوبار
چنانکه زخم شیاطین رود زچرخ اثیر
حسام او جگر حاسدان همی سوزد
نه آتش است وچو آتش همی کند تاثیر
نهال بندگی او امیری آرد بار
که بندگانش سراسر همی شوند امیر
درخت دشمنی او اسیری آرد بار
که دشمنانش یکایک همی شوند اسیر
آیا شهی  که به جود تو نسبتی دارد
نسیم باد صبا و سرشک ابر مطیر
ملوک گنج به چنگ آورند و نشناسند
که هست گنج همه پیش همت تو حقیر
تو شیری و همه شیران به پیش تو چو شغال
تو بحری و همه شاهان به پیش تو چو غدیر
سخی شود به رضا جستن تو طبع بخیل
غنی شود به ثناگفتن تو مرد فقیر
محبت تو دلیل است از ثواب بهشت
عداوت تو نشان است از عذاب سعیر
خیال دولت تو هرکه بیند اندر خواب
معبرش همه نیک اختری کند تعبیر
نکرد رای تو تقصیر در مصالح ملک
سپهر هم نکند در هوای تو تقصیر
نکرد عدل تو تاخیر در منافع خلق
خدای هم نکند در مراد تو تا خیر
دو معجزه که صلاح زمانه بپسندید
حسام درکف توست و قلم به دست وزیر
درست شد که ز اهل حسام و اهل قلم
تو را و او را ایزد نیافرید نظیر
چو تو ندید فلک در جلالت و تعظیم
چو او نزاد فلک در کفایت و تدبیر
ز فر بخت تو در پیش تخت تو امروز
جوان شدست دگرباره این مبارک پیر
تو آفتابی و او پیش تو نشسته چو بدر
بود شگفت به هم آفتاب و بدر منیر
ضمیر و وهم شما را ثنا چگونه کنم
که برگذشت ثنای شما ز وهم و ضمیر
اگر بود به مثل رودکی در این ایام
ز مدح هر دو شود عاجز و خورد تشویر
همیشه تا بنگاری چو مهر باشد مهر
همیشه تا بنویسی چو شیر باشد شیر
تو مهرباش و همه بندگانت چون کوکب
تو شیر باش و همه دشمنانت چون نخجیر
دل زمانه به فرمان توگرفته قرار
دو چشم ملک ز پیروزی تو گشته قریر
به دوستان تو از جود تو رسیده نفر
به دشمنان تو از تیغ تو رسیده نفیر
کنون  که خور به ترازو رسید و آمد تیر
شدند راست شب و روز چون ترازو و تیر
به  کوه سونش سیم و به باغ آبی و سیب
مگر که سیمگر و زرگرند لشکر تیر
مگر که باد خزان صیقل است کز عملش
چو روی آینه روشن شدست روی غدیر
مگر که عاشق زارند لعبتان چمن
که پشتشان چو کمان است و رویشان چو زریر
ز فربهی شد و زینت به سان ربع وطلل
هر آن صنم که در آن خانه بود چون تصویر
گمان برم که گلستان گناه آدم کرد
که شد برهنه چو آدم ز جامه های حریر
به تاکهای رزان بر ببین که دست خزان
هزار خوشه لولو فزوده است به قیر
شد از سفیدی و سرخی بدیع گونه سیب
چو رنگ و روی بتی کز جفا خورد تشویر
به صورت و صفت آبی چو گوی زرین است
برو نشسته ز میدان شاه  گرد عبیر
کفیده نار و در او دانه های سرخ پدید
چو روز رزم دهان مخالفان وزیر
قوام دین رضی مقتدی اتابک شاه
نظام ملک حسن سید صغیر و کبیر
بزرگوار وزیری که از سلامت و امن
غنی شدست به تدبیر او جهان فقیر
میان غیب و میان ضمیر روشن او
ستاره واسطه گشته است و آفتاب سفیر
چو گردش فلک است امر او که عالم را
دهد جوانی و پیری و خود نگردد پیر
مسیح اگر به دعا جان رفته باز آورد
همان کند گه توقیع کلک او به صریر
نه راستی قلم او به تیر ماند راست
همی به چرخ بر از تیر او ببارد تیر
رسی ز قلت  شکر ازکفش به کثرت مال
که او دهدت به شکر قلیل مال کثیر
کسی که پشت کند پیش تیر او چوکمان
سعادت ابد از تیر چرخ یابد تیر
نه سنگ زر کند اقبال او چرا نکنند
ز خاک درگه او کیمیاگران اکسیر
چنان نماید بحر عریض پیش دلش
که آبگیر نماید به پیش بحر غزیر
موافقش ز سعیر ایمن است و این نه عجب
ز بهر آنکه حرام است بر سعید سعیر
چو نام او نبود ناتمام باشد مدح
که مدح همچو نمازست و نام او تکبیر
چرا به قول منجم موثرست سپهر
که در سپهر کند دولتش همی تاثیر
زمین ز دولت او دید صد هزار اثر
به  زیر هر اثری صد هزار چرخ اثیر
ز بهر مژده فتح و بشارت ظفرش
همیشه رنجه بود پای پیک و دست دبیر
گهی ز شرق فرستد به سوی غرب رسول
گهی ز غرب فرستد به سوی شرق  سفیر
چو هست نصرت سنت مراد او شب و روز
خدای هست مر او را بهر مراد نصیر
ایا علوم تو اسباب عقل را معنی
و یا رسوم تو آیات عدل را تفسیر
ز اعتقاد توگر نسختی برند به چین
شوند مانویان دین  پرست و شرع  پذیر
وگر پیام تو در خواب بشنود قیصر
ز جاثلیق جز اسلام نشنود تعبیر
مرادهای تو گویی به برج تقدیرست
کز آن بروج درآید کواکب تقدیر
هرآنچه رای تو بگزیندش گزیده بود
که رای پاک تو در ملک ناقدی است بصیر
مخالف تو چو زیرست و زیر زخم قضا
عجب نباشد اگر زیر زخم باشد زیر
همی سبق برد از روزگار مدت تو
که مدت تو طویل است و روزگار قصیر
به فر بخت تو دراج زیر چنگل باز
برون کند ز نشیمن عقاب را به صفیر
وگر بود به کف شیر بچه روباه
جو بوی عدل تو بیند ز شیر خواهد شیر
همیشه خلق جهان را تویی به عجز مشار
چنانکه شاه جهان را تویی به خیر مشیر
ز بهر آنکه مکان محبت تو دل است
ز عضوهای دگر بر تن او شدست امیر
چنان ندید جهان در جلالت و تعظیم
چنین نزاد فلک در کفایت و تدبیر
ضمیر و وهم شما را چگونه وصف کنند
که برگذشت ثنای شما ز وهم و ضمیر
شرف گرفت به تو نامه و دوات و قلم
چنان  کجا به شهنشه حسام و تاج و سریر
حسام درکف شاه و قلم به دست تو در
دو معجزند ولایت گشای وکشورگیر
درست شد که ز اهل حسام و اهل قلم
تورا و او را ایزد نیافرید نظیر
ثناگران نتوانند کرد وصف شما
اگر به طبع فرزدق بوند و لفظ جریر
نکرد بنده معزی و هم نخواهد کرد
به شکر هر دو خداوند یک زمان تقصیر
ولیکن ار همه عمر شکر هر دو کند
چو بشمرند بود صد یکی ز عشر عشیر
همیشه تا که همی لحظه ای نیاساید
هم اسمان زمدار و هم اختران ز مسیر
ضمیر و خاطر و رای جهان فروز تو باد
بر آسمان وزارت چو اختران منیر
دل زمانه به فرمان توگرفته قرار
دو چشم ملک به پیروزی تو گشته قریر
تو صدر عالم و در صدر دین و دولت و داد
فزوده قدر تو تقدیر روزگار قدیر
پیام دادم نزدیک آن بت کشمیر
که زیر حلقه زلفت دلم چراست اسیر
جواب داد که دیوانه شد دل تو ز عشق
به ره نیارد دیوانه را مگر زنجیر
پیام دادم کز بهر چیست گرد رخت
ز مشک و غالیه خطی کشیده حلقه پذیر
جواب داد که خط من آیتی عجب است
که هیچکس به جهان در نداندش تفسیر
پیام دادم کان عارض چو شیر سپید
رها مکن که شود سربه سر سیاه چو قیر
جواب داد که  گر شیر من چو قیر شود
روا بود چو همه قیر تو شدست چو شیر
پیام دادم کز روی زرد و ناله زار
به زر و زیر همی مانم ای بت کشمیر
جواب داد که از زیر و زر بود شاهی
چرا غم است توراگر چو زر شدی و چو زیر
پیام دادم کز عشق تو رخ و تن من
چرا زریر وکمان شدکه بود لاله و تیر
جواب داد که در عشق چون تو بسیارند
ز تیرکرده کمان و ز لاله کرده زریر
پیام دادم کامد به دست تو دل من
به دل بسنده کن و جان من شکار مگیر
جواب داد که جان و دلت به دست من است
چو شرق و غرب به فرمان شاه و حکم وزیر
پیام دادم کاو را غیاث ملت خوان
که عدل اوست بشر را بزرگوار بشیر
جواب داد که او را وزیر عادل گوی
که چشم دولت عالی بدو شدست بصیر
پیام دادم کاندر جهان نظیرش کیست
به  دین و دولت و فرهنگ و دانش و تدبیر
جواب داد که او را نظیر نشناسم
ز بهر آنکه خدایش نیافرید نظیر
پیام دادم کز قدر او به حکم قیاس
چه پایه فرق کنم تا به آفتاب منیر
جواب داد که بسیار فرق باید کرد
که قدر خواجه عظیم است و آفتاب حقیر
پیام دادم کز دولتش عجب دارم
که قادرست به تاثیر همچو چرخ اثیر
جواب داد که این دولت جهان آرای
زیادت است ز چرخ اثیر در تاثیر
پیام دادم کز منتش گرانبارند
رعیت و سپه شهریار  کشور گیر
جواب داد که در زیر بار منت او
هزار خواجه فزون است و صد هزار امیر
پیام دادم کز دست و طبع او خیزد
نسیم باد صبا و سرشک ابر مطیر
جواب داد که ابر مطیر و باد صبا
همی خورند زدست و زطبع او تشویر
پیام دادم کز عدل اوست ناپیدا
چو آب حیوان در دهر فتنه و تزویر
جواب داد که از جود اوست ناموجود
چو کیمیا و چو سیمرغ در زمانه فقیر
پیام دادم کازادگان دنیا را
به جای روزی توقیع کلک اوست مشیر
جواب داد که هرچ آن مسیح کردی دم
همی کند گه توقیع کلک او به ضریر
پیام دادم کز دشمان دولت او
شدست بخت نفور و همی  کنند نفیر
جواب داد که بر روزنامه ملکان
نبشت  گردون ما یملکون من   قطمیر
پیام دادم کاندر ضمیر و فکرت او
جواهر خردست و نوادر تقدیر
جواب داد که معلوم کرد عالم را
ملک به فکرت و تقدیر ایزدی به ضمیر
پیام دادم کز بخشش خدای کریم
نرفت و هم نرود در رضای او تا خیر
جواب داد که از گردش سپهر بلند
نرفت و هم نرود در مراد او تقصیر
پیام دادم کاقبال بی پرستش او
بود به نزد خردمند خواب بی تعبیر
جواب داد که اشعار بی ستایش او
بود به نزد سخندان نماز بی تکبیر
پیام دادم کز طبع من  گهر خیزد
کجا کند قلم من مدیح او تحریر
جواب داد که از طبع تو گهر نه عجب
که هست طبع تو درمدح او چو بحر غزیر
پیام دادم کز خدمتش قرار دل است
همیشه باد بدو چشم روزگار قریر
جواب داد که تا سعد و نصرت از فلک است
فلک مساعد او باد و روزگار نصیر
ای چو جد و پدر اندر خور دیهیم و سریر
ناصر دین و خدایت به همه کار نصیر
ملک شیردلی  خسرو شمشیر زنی
شاه لشکر شکنی  پادشه کشور گیر
گه تو را چون فلک از غرب به شرق است مدار
که تو را چون قمر از شرق به غرب است مسیر
به صطرلاب و به تقویم تو را حاجت نیست
که صطر لاب تو تیغ آمد و تقویم ضمیر
هر چه بودست به ایام جهانداران را
همه امروز تو را هست مگر عیب و نظیر
تویی آن شاه که از دست دبیران جهان
قلم از فخر همی فتح تو گوید به صریر
چون دبیر تو نگارد به قلم نام تورا
آسمان بوسه دهد بر قلم و دست دبیر
بوی پیراهن یوسف چو به یعقوب رسید
دل او شاد شد و دیده او گشت بصیر
عدل تو هست چو پیراهن یوسف به مثل
ملک مشرق چو دل و دیده یعقوب ضریر
تا نه بس دیر ز جود تو چنان خواهد شد
که در آفاق به انگشت نمایند فقیر
کبک با باز کند شادی در دولت تو
آهو از شیر خورد درکنف عدل تو شیر
هیج موری نزند جز به دعای تو نفس
هیچ مرغی نکشد جز به ثنای تو صفیر
گر ز قدر تو فلک را حسد آید چه عجب
زآن که قدر تو عظیم است و فلک هست حقیر
دل گردون اثیر از پی آن گرم شدست
که حسد کرد اثر در دل گردون اثیر
آتش هیبت تو دود برانگیخت ز هند
هندوان را رخ از آن دود سیه  گشت چو قیر
گر سوی هند رسد یک نفر از لشکر تو
رآی هند از فزع آن نفر آید به نفیر
ور به کشمیر برد حاجب تو تاختنی
اوفتد زلزله در جان امیر کشمیر
ور تو آهنگ سوی بتکده روم کنی
ناگه از بتکده روم برآید تکبیر
ور خیال تو ببیند ملک روم بخواب
جاثلیقان همه اسلام کنندش تعبیر
در هر آن کار کجای رای تو تعجیل کند
نکند بخت در آن کار زمانی تاخیر
تو خداوندی و بنده است تو را بخت بلند
کی روا دارد در کار تو ایزد تقصیر
هرچه خواهی تو همان خواهد تقدیر خدای
هرچه خصمان تو خواهند نخواهد تقدیر
بدسگال تو اگر زنده بماند یک چند
زندگانیش بود در غم و تیمار و زحیر
پیشه کردند حسودان تو دیوانه سری
تا چو دیوانه شدند از در بند و زنجیر
آن  که رزم تو بدو هول قیامت بنمود
مالکش برد به  صحرای قیامت به سعیر
وان  که تدبیر خطا کرد و سر از خط بکشید
گشت بیچاره و آواره شد از ملک و سریر
صورت تخت ز آثار تو دارد حلیت
سورت بخت ز شمشیر تو دارد تفسیر
گر به نرمی چو حریر است حسامت نه  عجب
که  کند ضربتش از آهن و پولاد حریر
این عجب تر که کند روز ملاقات و نبرد
روی چون لاله او روی مخالف چو زریر
بحر جوشان شود آنگه  که شود بر تن تو
غیبه جوشن  تو چون شکن روی غدیر
کس ندیدست در آفاق و ندادست نشان
به غدیر اندر پوشیده شده بحر غزیر
هیچ نخجیر ز تیرت نجهد روز شکار
اندر آن وقت  که ناگه جهد از شست تو تیر
سر و گوش و سم نخجیر به هم بردوزی
گر به سم  گو ش و سر خویش بخارد نخجیر
گرچه هرگز نکند کوه ز مردم فریاد
ورچه هرگز نخورد ابر ز مردم تشویر
گاه کوشش ز تو فریاد کند کوه کلان
گاه بخشش ز تو تشویر خورد ابر مطیر
حور عین را به بهشت آرزو آید همه شب
کآدمی وار به بزم تو رسیدی شبگیر
آب دستت همه بر روی تنیدی چو گلاب
خاک پایت همه در زلف دمیدی چو عبیر
آصف و لقمان باید که  کنون زنده شوند
تا میان تو و دستور تو باشند سفیر
نه چو دستور تو پیری است درین ملک جوان
نه چو تو نیز جوانی است درین عالم پیر
بود دستور و مشیر پدرت خواجه نظام
فخر ملک است  کنون پیش تو دستور و مشیر
این چنین به که وزیرست پسر پیش پسر
هم بدانسان که پدر پیش پدر بود وزیر
تا وزیر تو به دیوان وزارت بنشست
هست هر روز به درگاه تو از فتح بشیر
گه ز توران خبر آید که عدو را بشکست
آن  که او هست به فرمان تو خاقان کبیر
گه بشارت رسد از غور که تولک بگشاد
آن  که او هست به حکم تو سپهدار و امیر
گه ز بیدادگرانی که در آتشگاهند
نفری را سوی درگاه تو آرند اسیر
ملک شخص است و تو جانی و وزیر تو دل است
شخص را از دل و جان نیست بهرحال  گزیر
او به صدر اندر همتای قوام الدین است
فرخ آثار و مبارک پی و میمون تدبیر
تو به ملک اندر مانند معزالدینی
لشکرافروز و مخالف شکن و بنده پذیر
گر همه خلق به یک بار زبان بگشایند
هم نگویند ز اوصاف شما عشر عشیر
مملکت روشن و آفاق مزین به شماست
تا تو خورشید درخشانی و او بدر منیر
تا خبر دارد از اسرار دل عالمیان
آفریننده عالم  که علیم است و خبیر
دل خواجه به بقای تو همی باد قوی
چشم لشکر به لقای تو همی باد قریر
تا غم خلق جهان از زحل و بهرام است
شادی از هرمز و مهرست و مه و زهره و تیر
زان دو سیاره عدو را همه غم باد نصیب
باز ازین پنج تو را باد همه شادی تیر
باد در ملت پیغمبر و در دین خدای
نامه و خطبه و سکه ز خطاب تو خطیر
دشمنان تو ندیم ندم و ناله زار
دوستان تو قرین قدح و ناله زیر
بزم میمون وزیر تو همایون به تو بر
وز پس بزم وزیر آمدن عصر عصیر
ز بهر تهنیت عید پیش من شبگیر
معطر آمد و آراسته بت  کشمیر
نشاط کرده و از بهر عید برده به کار
چو بوی خویش به خوشی  گلاب و عود و عبیر
قدی چنانکه بود ماه چرخ و سرو بلند
رخی چنانکه بود بار سرو و ماه منیر
نموده لولو لالا ز شکرین یاقوت
نهفته زهره زهرا به عنبرین زنجیر
فکنده بر مه و پروین هزار عقده ز مشک
نهاده برگل و نسرین هزار حلقه ز قیر
نخست تهنیت عید کرد و گفت مرا
که عید و موسم  گل در طرب مکن تاخیر
جواب دادم و گفتم که ای امیر بتان
دلم اسیر به توست و به دست توست اسیر
مرا تو لعبت چشمی که بر تو نیست بدل
مرا تو راحت جانی که از تو نیست  گزیر
ز عید و موسم  گل با طرب بود همه روز
کسی که خدمت خورشید دین  کند شبگیر
رییس مشرق امام عجم موید ملک
بها دولت شاهان و ابن عم وزیر
شهاب دین مسلمانی و اثیر انام
که برتر است به قدر از شهاب و چرخ اثیر
ابوالمحاسن  محسن  که حسن همت او
به حشمت است مشار و به نعمت است مشیر
خدای عرش چو ترکیب او مصور کرد
کمال قدرت خود را نمود در تصویر
چو او سزد که بود نایب نبی به  جهان
که هست  همچو نبی خلق را به خلق  مشیر
قضا ز دامن عمر طویل او کردست
به اتفاق قدر دست نایبات قصیر
هوا برابر طبع لطیف اوست  کثیف
فلک مقابل قدر عظیم اوست حقیر
بر آن زمین  که نسیم سخای او گذرد
شگفت و نادره باشد نیازمند و فقیر
نثار مجلس او را کند به فصل بهار
صدف ز قطره باران ز روز تا شبگیر
عرق روان شود از ابر پیش بخشش او
ازانکه بخشش او را فلک کند تشویر
ایا مراد تو مقصود آسمان ز مدار
و یا رضای تو مطلوب اختران ز مسیر
ز خدمت تو بزرگان شرق مرتبه جوی
زگفته تو امامان شرع فایده گیر
اگر نظیر تو جوید کسی ز هفت اقلیم
به عمر نوح نیابد تو را ز خلق نظیر
به شرع یافت دل خلق روزگار قرار
به نور رای تو شد چشم روزگار قریر
سزا بود که  کند خاطر تو نقد سخن
که در میان بد و نیک ناقدی است بصیر
خیال مور ببیند ضریر در شب تار
اگر ضمیر تو نور افکند به چشم ضریر
و گر ز عدل تو نخجیر شمه ای یابد
به  دوستی نگرد شیر شرزه در نخجیر
اگر ز کین تو ابر مطیر یاد کند
شود سرشک شرر در دو چسم ابر مطیر
و گر موافقت تو رسد به آ تش و آب
شوند هر دو به هم سازگار چون می و شیر
کسی که در کنف شرع در حمایت توست
همی نشاط کند خاصه صبح عید غدیر
چو در مناظره اعجاز تو پدید آید
شود به عجز مقر فیلسوف پاک ضمیر
چو نامه ها بنگاری به لفظ های بدیع
برند نامه ز یک لفظ  او هزار دبیر
بزرگوارا فخر من از مدایح توست
که از مدایح تو خاطرم شدست خطیر
چو ذوالفقار علی ز آسمان مدد یابد
هر آن قلم  که بدو مدح تو کنم تحریر
گر از سپهر کنم درج و از ستاره قلم
ز شکر تو نتوانم نوشت عشر عشیر
اگر جریر و فرزدق به شاعری مثلند
مرا به فر تو طبع فرزدق است و جریر
و گر سدیر و خو رنق به نیکوی سمرند
به  همت تو وثاقم خو رنق است و سدیر
و گر حریر و ستبرق بهشتیان دارند
ز نعمت تو بساطم ستبرق است و حریر
همیشه تا که بروید ز خاک لاله و گل
همیشه تا که بتابد ز چرخ زهره و تیر
ز لاله و گل باغ و ز تیر و زهره چرخ
تو را همه طرب و ناز باد بهره و تیر
ندیم بخت جوان باش تا به کام و مراد
نبیره پسر خویش را ببینی پیر
مباد هرگز خالی دو چیز تو ز دو چیز
سریر تو ز سرور و سرای تو ز سریر
هر آن دعا که در این موسم مبارک رفت
چه از شریف و وضیع و چه از صغیر و کبیر
به خیر در تن و جان تو مستجاب کند
خدای عزوجل صانع قدیم و قدیر
چه پیکرست ز تیر سپهر یافته تیر
به شکل تیر و بدو ملک راست گشته چو تیر
کجا بگرید در کالبد بخندد جان
کجا ببارد بر آسمان بتازد تیر
ز نادرات جواهر نشان دهد به سرشک
ز مشکلات ضمایر خبر دهد به صریر
هر آنچه طبع براندیشد او کند تا لیف
هر آنچه وهم فراز آرد او کند تفسیر
محررست ز حکم خدای و امر رسول
چه در انامل مفتی چه در بنان دبیر
بدو محرر و کاتب همیشه محتاجند
که آیتی است ز بهرکتابت و تحریر
بساط و خوابگه او بود ز سیم و ادیم
کلاه و پیرهن او بود ز مشک و عبیر
همی ندانم تا عاشق است یا معشوق
که گه به گونه لاله است و گه به رنگ زریر
گهی به چشمه چو ماهی گل سیاه خورد
گهی چو مرغ  زند برگل سفید صفیر
به کودکی همه با شیر باشدش صحبت
از آن پرستش پیران  کند چو گردد پیر
به شیر خویش بپرورده است و این عجب است
که او به شیر هم اکنون همی فشاند قیر
اگر نه تارک او شد شکنج زلف بتان
چرا ز قیر همی  نقشها کند بر شیر
ز حلق خویش زبان ساخته است گاه سخن
ز فرق خویش قدم ساخته است  گاه مسیر
به  جسم هست مریض و به عقل هست صحیح
به چشم هست ضریر و به  فهم هست بصیر
ندیده ام به  جهان پیکری عجب تر از او
که هم صحیح مریض است و هم بصیر ضریر
به خیزران و صدف ماند او به دست کفات
اگر بود صدف و خیزران به بحر و غدیر
به ذات خویش مر او را شرف نبود و خطر
به خدمت شرف الدین شریف گشت و خطیر
وجیه ملک جمال کفات بو طاهر
که یافت در نظر از عین جوهر تطهیر
ستوده سعد علی مهتری که سعد و علو
نصیب دولت او کرد کردگار نصیر
بزرگوار جهان است و پیش همت او
بود هزار جهان بزرگوار حقیر
صفای صورت او را طراز قدرت کرد
کجاکشید به مقدور بر خط تقدیر
بود به قدرت او ذات قادری به کمال
مصوری که مر او را چنین بود تصویر
به حل و عقد چو بگشاد دست قدرت خویش
عدو به قدرت او شد به دست عجز اسیر
به بدر ماند لیکن منازلش عجب است
که گاه زین بود و گاه صدر و گاه سریر
اگرچه بدر منیر اختری درفشان است
چنین منازل هرگز ندید بدر منیر
ایا گرفته به  کلک تو کار ملک قرار
وز آن قرار شده چشم روزگار قریر
نه هیچ میر در اسلام یافت چون تو قرین
نه هیچ شاه در آفاق یافت چون تو مشیر
خدایگان عجم را و صدر عالم را
به فرخی و سعادت لقای توست مشیر
ز شه سه فایده محتوم حاصل است تو را
رضای مجلس خاتون و شکر شاه و وزیر
گهی نثار فرستد سوی ضمیر تو چرخ
گهی تو هدیه دهی چرخ را ضیا ضمیر
مگر فریشته ای از فرشتگان خدای
میان چرخ و ضمیر تو واسطه است و سفیر
طراز دفتر تاریخ ساختی سیرت
اگر به  عصر تو بودی محمد بن جریر
اگرچه دست اجل را طویل کرد خدای
اجل ز دامن تو دست خویش  کرد قصیر
فضایل تو نگردد به وهم ما معدود
که وهم ماست قلیل و فضایل تو کثیر
همی دلیل کند با عنایت وکرمت
که در زمانه نه غمناک ماند و نه فقیر
هر آن زمین که بر آن مرکب تو پای نهد
در آن زمین نکند شیر دست زی نخجیر
اگر زمانه به قنطار در نهد پیشت
بود به چشم تو قنطار کمتر از قطمیر
اگر سعیر به فکرت  کنی  گشاده شود
دری ز رحمت فردوس بر عذاب سعیر
وگر کنی ز دمن وز طلل به همت  تو
دمن شود چو خورنق طلل شود چو سدیر
جماعتی  که ز امر تو سرکشی کردند
شدند سخره مامور تو صغیر و کبیر
ز بهر خواستن حاجت آن جماعت را
به بارگاه تو امروز حاجت است و مسیر
بود به مدح تو افزون مدیح را رونق
بود به عید زیادت نماز را تکبیر
اگرچه بر دل مردم خرد امیر شدست
ضمیر روشن تو بر خرد شدست امیر
منم که آرزوی من همیشه خدمت توست
چنانکه آرزوی کیمیاگران اکسیر
هر آن شبی که خیال تو بینم اندر خواب
هزار نیکویی آن خواب را کنم تعبیر
همه رکاب تو بوسد که در دماغ من است
غبار اسب تو خوشبوی تر ز بوی عبیر
نیامدست ز من در وجود هیچ گناه
کز آن گناه همی خورد بایدم تشویر
ز خویشتن نشناسم همی جز آن گنهی
که در پرستش و مدح توکرده ام تقصیر
مرا بپرور و بپذیر عذر من ز کرم
که تو کریم رهی پروری و عذر پذیر
همیشه تاکه خلایق هنرکنند به جهد
ز بهر مرتبه و فایده شب و شبگیر
هنر ز رای رفیع تو باد مرتبه جوی
خرد ز لفظ شریف تو باد فایده گیر
چو نوبهار به هر بقعتی تورا اثار
چو آفتاب به  هر کشوری تو را تاثیر
عدو و خصم تو و حاسد و مخالف تو
عدیل رنج و عنا و بدیل گرم و زحیر
یکی ز ناله چو نای و یک ز مویه چو موی
یکی  به زردی زر و یکی به زاری زیر
عید و آدینه بهک بار رسیدند فراز
وز نشیب آمد خورشید همی سوی فراز
زانکه اندر پی این جشن رسول عربی
جشن شاهان عجم تنگ رسیدست فراز
خرم این جشن  که برنامه شرع است نگار
خرم این جشن  که بر جامه لهوست طراز
این همی سرخ کند خاک ز خون قربان
وآن همی لعل کند جام ز رنگ بگماز
این جهان را کند از بوی چو ا طبله ا عطار
وآن زمین راکند از رنگ چو تخت بزاز
باغ را موسم آن سوی بهارست نوید
خلق را موکب این سوی بهشت است جواز
این دو مهمان گرامی  که رسیدند بهم
آمدستند بر ما ز رهی دور و دراز
حق این هر دو سزد گر بگزاریم تمام
که از این هر دو همی  کار طرب  گیرد ساز
ای نگاری که تویی لعبت آراسته روی
مجلس آراسته کن چون ز نماز آیی باز
به نماز آر سر بلبله در پیش قدح
چون سر خویش بر آرند حریفان ز نماز
سازها ده به کف رود زنان تا به نشاط
بنوازند در ایوان شه بنده نواز
شاه اسلام معزالدین سلطان سنجر
آن  که شاهان جهان را به کف اوست نیاز
پادشاهی که گرفته است به شمشیر و به عدل
هند و توران و عراقین و خراسان و حجاز
بر هنرمندان از عجز کشیدست رقم
هرکجا از هنر خویش نمودند اعجاز
هر چه فرموده او نیست فسان است و فسون
هرچه بخشیده او نیست محال است و مجاز
گه تف خنجرش از هند رسد تا به حلب
گه صف لشکرش از روم رسد تا به طراز
آنچه او در دو سفر کرد به غزنین و عراق
هست در شعر طراز سخن شعر طراز
روز هیجا که نماید ادب نیزه و تیر
پیش او سجده کند نیزه زن و تیرانداز
روز میدان که برد دست به چوگان و به  گوی
دست او بوسه دهد گوی زن و چوگان باز
تیر گردافگن او سفته کند کام نهنگ
گرز شیر اوژن او پاره کند یشک  گراز
چون فزاید می خوشبوی بکاهد غم دل
چون  گشاید کف زر بار ببندد در آز
ای درختان عطا را ز سخای تو ثمر
وی عروسان سخن را ز مدیح تو جهاز
دهر صحرا و ستم گرگ و خلایق رمه اند
سایه عدل و مثال تو شبان است و نهاز
برق با جود تو با ابر مگر طیره  کند
که بر او خندد هر دم زدنی چون طناز
رعد از آن معنی تسبیح ملک دارد نام
که به ابر اندر چون  کوس تو دارد آواز
بخت را از پی آن طایر میمون لقب است
که کند گرد سرای تو چو مرغان پرواز
مشتری از قبل آن سبب فیروزی است
که همی گوید با دولت فیروز تو راز
تویی آن شاه که از عدل تو بر خلق جهان
در اندوه فرازست و در شادی باز
گور نیرو کند از فر تو بر پنجه شیر
کبک بازی کند از عدل تو با چنگل باز
مرد نابینا با نور ضمیر تو به شب
در هوا ذره ببیند ز چه سیصد باز
چون کند باره بورتو به صحرا تگ و پوی
باز مانند همی آهو وگور از تگ و تاز
آن کند کینه و خشمت به تن و جان عدو
که به ارزیز و به پولاد کند آتش وگاز
حاش لله  که کم از خشم تو و کینه توست
گاز پولاد برو آتش ارزیر گداز
چون ز ری رایت تو رو به سوی ساوه نهاد
بود آسیب تو در شوشتر و در اهواز
خطبه بر نام تو کردند همی در بغداد
باده بر یاد تو خوردند همی در شیراز
یافتند از کرم تو همه شاهان انعام
یافتند از لطف تو همه میران ا عزاز
فخر کن بر همه شاهان  که تو را شاید فخر
نازکن بر همه میران که تورا زیبد ناز
گاه در بزم قدح  گیر و به نیکی بخرام
گاه در تخت بیاسای و به شادی بگراز
جان حساد به شمشیر عدو سوز بسوز
کار احباب به تدبیر ظفر ساز بساز
تا چو آغاز کند روز و نینجامد شب
وان سپیدی بود از دهر سیاهی پرداز
باد آغاز مدیح تو ستم را انجام
باد انجام ثنای تو نعم را آغاز
گوی فتح و ظفر اندر خم چوگان تو باد
چون دل محمود اندر خم زلفین ایاز
عمر تو دایم و ملک و سپهت بی پایان
عید تو فرخ و لهو و طربت بی انداز
شاکر نعمت تو در همه وقتی ملکان
یار تو در همه کاری ملک بی انباز
همی جویم نگاری را که دارم چون دل و جانش
همی خواهم که یک ساعت توانم دیدن آسانش
اگر پیمان کند با من منم در خط پیمانش
وگر فرمان دهد بر من منم در بند فرمانش
نهاد اندر سرم ابری که پیدا نیست بارانش
نهاد اندر دلم دردی که پیدا نیست درمانش
چو وصلش من همی خواهم چه گردم  گرد هجرانش
که پیداگشت پنهانم ز بس پیدا و پنهانش
گل خندان همی بینم شکفته درگلستانش
همیشه چشم من گریان از آن گلهای خندانش
خمیده همچو چوگان است زلف عنبر افشانش
دل مسکین من گوی است زیر خم چوگانش
لبش ماننده ی لعل است و مرجان است دندانش
سرشکم لعل  و مرجان شد ز عشق لعل و مرجانش
گرایدون یوسف است آن بت منم در چاه زندانش
وگر عیسی است آن دلبر منم بطریق و رهبانش
نیارم خواند مهمانش ز بس کین فراوانش
نه نیز از هیبت خشمش توانم گشت مهمانش
زعشق او همی پیچد دلم چون زلف پیچانش
مگر راحت دهد روزی معین الملک سلطانش
ستوده بوالمحاسن آن که از انعام و احسانش
همی خواهند دینداران بقای دولت و جانش
سعادت چون یکی روضه است و بخت اوست رضوانش
کفایت چون یکی نامه است و نام اوست عنوانش
دلش گردون توقیع است و بر عقل است دورانش
سزاوارست اگر گردن نهد گردون گردانش
از آن دست روان بخشش وزآن تیغ چو ثعبانش
همی نشناسم از عیسی و از موسی عمرانش
ز قدر و همت عالی چنان خواهد شد ایوانش
که مرد فلسفی در وصف نشناسد زکیوانش
چو تیغ اندر یمین  گیرد قدر خوانم به میدانش
چوکلک اندر بنان گیرد قضا خوانم به ایوانش
که یارد خواند چونینش که یارد گفت چونانش
چو شمشادست پولادش چو سنجاب است دندانش
کسی  کاندر خلاف او مقرر گشت خذلانش
بدان خذلان روا باشد که خوانم نامسلمانش
چو بحرست او به جود اندر مبادا هیج پایانش
چو بدرست او به صدر اندر مبادا هیچ نقصانش
به شادی باد جاویدان دو پیغمبر دو برهانش
بقا و عمر خضرش باد و فرمان سلیمانش
همایون و مبارک باد عید روزه  دارانش
چو عید روزه دارانش مبارک باد قربانش
این منم یافته مقصود و مراد دل خویش
با حوادث شده بیگانه و با دولت خویش
وین منم دیده و دل کرده پس از چندین سال
روشن و شاد به دیدار ولی نعمت خویش
صدر اسلام عمادالدین  بوبکر که هست
چون قوام الدین نیکوسیر و نیک اندیش
آن وزیری که جهان شد همه از دست سه بار
باز دست آمد چون پای نهاد اندر پیش
هر که زو مقبل و برنا و توانگر گردد
تا قیامت نشود مدبر و پیر و درویش
ای نکوخواه  تو را مهر تو چون شربت نوش
وی بداندیش تو را کین تو چون ضربت نیش
در پناه تو به حشمت نگرد باز به  کبک
در حریم تو به حرمت نگرد گرک به میش
اجل از دشمن تو باز نگردد به خیال
آهن و سنگ به هم بازنگیرد به سریش
تا که از نکبت ایام شود عبرت خلق
هر که را کین و خلاف تو بود مذهب و کیش
آن  کند تابش تیغ تو به خفتان و زره
که  کند تابش مهتاب به  کتان و حشیش
منم آن بنده که احسان تو شد مرهم من
چون شد از تیر حوادث دل من خسته و ریش
نکنم یاد ز تاراج و نیندیشم ز آنک
مرکبم بود خر لنگ و لباسم فرغیش
شکر انعام تو گویم  که به توفیق خدای
رنج من  کم شد از احسان تو و راحت بیش
تاکه دینار پریشد بر زان باد خزان
باد بر سیم و سمن خانه ی تو مشک پریش
دوستان تو سراسر ز در خنده و ناز
دشمنان تو یکایک زدر گریه خریش
ای شاه همه عالم و فخرگهر خویش
وی در همه آفاق نموده اثر خویش
از چین و ختا تا به فلسطین که رسانید
جز تو به جوانمردی و مردی خبر خویش
خصمان تورا چون تن و جان در خطر افتاد
از کین تو جستند یکایک خطر خویش
از خیره سری رغبت پیکار توکردند
تا در سر پیکار تو کردند سر خویش
در کشور توران و به غزنین و عراقین
چون خواستی آوازه فتح و ظفر خویش
هر سه بگرفتی و سپردی به سه خسرو
در جود و شجاعت بنمودی هنر خویش
هرگز پدر و جد تو این کار نکردند
پیشی تو بدین کار ز جد و پدر خویش
زیبد که فرستی سوی حوران بهشتی
فهرست عجایب ز کتاب سیر خویش
تا هدیه فرستند به درگاه تو از خلد
تاج و کمر و یاره و در و گهر خویش
بس دیر نماندست که از بهر تو گردون
سازد کمر و کیش ز شمس و قمر خویش
شاهان جهان چون کمر و کیش تو بینند
شاید که ننازند به  کیش و کمر خویش
هرگز ز بر خویش سعادت نکند دور
آن را که تو یک بار بخوانی به بر خویش
بر تخت شهنشاهی جاوید همی ساز
کار همه آفاق به عدل و نظر خویش
شخص تو امان یافته از تیر حوادث
تو ساخته از عصمت یزدان سپر خویش
تا روزگار خویش بریدیم ز یار خویش
عاجز شدم ز نادره روزگار خویش
در بند عشق بی دل و بی یار مانده ام
دوری  گرفته دل ز من و من زیار خویش
دیوانه وار باک ندارد دلم ز کس
من باک دارم از دل دیوانه وار خویش
بر دفتر وصال نوشتم همی شمار
کردم غلط به  شهر و به سامان شمار خویش
از آن شدم به  دام فراق اندرون شکار
تا رایگان ز دست بدادم شکار خویش
از کار من همی عجب آمد زمانه را
و اکنون مرا همی عجب آید ز کار خویش
تا از کنار دیده من دور شد بتم
دارم ز آب دیده چو دریا کنار خویش
جان را فدای دلبر یاقوت لب کنم
گر بینمش به دیده یاقوت بار خویش
هرچند کانتظار ندارم به  وصل او
دارم به سیدالروسا انتظار خویش
شایسته بوالمحاسن محسن معین ملک
فخر نژاد آدم و تاج تبار خویش
صدری که سال و ماه مرادش طلب کند
مهر از مسیر خویش و سپهر از مدار خویش
از حلم  و از تواضع او گاه عقل و فضل
ماهی همی ستوده شود زیر بار خویش
از عقل شد شناخته شاه روزگار
وز فضل شد نواخته کردگار خویش
داد ازکرم نشان کف مال بخش خود
داد از خرد نشان دل هوشیار خویش
بدر تمام نور بود گاه بر و جود
صدر بلند قدر بود روز بار خویش
ای خواستار جود و تو را شاه خواستار
جاوید و شاد باش تو با خواستار خویش
تا تخت را زمرتبه توست زینهار
دارد تو را ز مرتبه در زینهار خویش
گر کافی الکفات شود باز جانور
جان عزیز بر تو پسندد نثار خویش
در روزگار بخت تورا مرکبی شود
سازد ز ماه زین و ز پروین فسار خویش
ور بگذرد به ساحل دریا سخای تو
دریا بر آفتاب رساند بخار خویش
ار حور مدحت تو زمن بنده بشنود
اندازد از بهشت سوی من شعار خویش
تا از کمال عقل تویی رازدار شاه
دارد زمانه کلک تو را رازدار خویش
کلکی که چون به تخته سیمین کند گذر
بندد ز مشک سلسله بر رهگذار خویش
چون بر سمن ز غالیه بپراکند نگار
نقاش چین فسوس کند برنگار خویش
زین کلک نازش تو بود پیش شهریار
چونانکه نازش علی از ذوالفقار خویش
زان باد پای اسب تو آید عجب مرا
کاندر قرارگاه نخواهد قرار خویش
اندیشه رو به دشت و زمانه گذر به پو
صورتگر زمین به تن راهوار خویش
هرگه  که شادکام زند نعل بر زمین
بر فرق دشمنان بفشاند غبار خویش
گر شیر شرزه نعره او بشنود یکی
از بیم دور گردد از مرغزار خویش
همچون سپهر هیچ نیاساید از مدار
تا بیند آفتاب جهان را سوار خویش
ای سرفراز و خوب شعار و خجسته بخت
بشنو به فضل شعر من اندر شعار خویش
گر دیر گشت بار خدایا رسیدنم
بیهوده چون کنم صفت اعتذار خویش
بر همت و عنایت تو کردم اختصار
شایسته تر بود سخن از اختصار خویش
هستم یکی درخت و تو پرورده ای مرا
واورده ام ز معجزه شعر بار خویش
زر درست و نیک عیارست شعر من
وقت عنایت تو نماید عیار خویش
از شاعران دهر مرا کردی اختیار
من نیز خدمت تو کنم اختیار خویش
فرمای خاصگان و ندیمان خویش را
تا مسکنی دهند مرا در جوار خویش
ایمن شود ز فتنه و آشوب روزگار
هر کس که در پناه تو سازد حصار خویش
هر خانه ای که قاعده سازد قبول تو
باقی بود ز قاعده استوار خویش
تا ابر تندبار بگرید به  نوبهار
خندد زمانه کهن از نوبهار خویش
در سایه سعادت سلطان کامکار
برخور ز دولت و ز دل کامکار خویش
عمر تو بی نهایت و جاه تو جاودان
شاد از تو شهریار و تو از شهریار خویش
ای سیمتن مکن تن من چون میان خویش
ای سنگدل مکن دل من چون دهان خویش
گر چون دهان خویش دلم تنگ  کرده ای
باری تنم نحیف مکن چون میان خویش
من جان خویش بر تو فشانم ز خرمی
گر بر لبم نهی لب شکرفشان خویش
از دوستان مدار لب خویش  را دریغ
کز تو همی دریغ ندارند جان خویش
چشم من است  کان و رخ توست بوستان
از چشم من نهفته مکن بوستان خویش
از بوستان خویش بر من فرست  گل
تا من بر تو لعل فرستم ز کان خویش
گر گویمت که مفلس و درویش  گشته ام
تلخم دهی جواب به شیرین زبان خویش
تلخم مده جواب که با من دل است و جان
وین هر دو را من  آن تو دانم نه  آن خویش
تا ابروان  کمان و مژه تیر کرده ای
من  کرده ام نشانه دل مهربان خویش
پیکان ز فتنه سازی و تیر از بلا و تیر
چون بر نشانه تیر زنی ازکمان خویش
گر اشک من نخواهی همرنگ ارغوان
سنبل متاب بر رخ چون ارغوان خویش
ور شخص من نخواهی چون تار پرنیان
آهن مپوش در بر چون پرنیان خویش
چون دشمنان نیافتمی از تو گوشمال
گر گوش کردمی سخن دوستان خویش
دارند دوستان عجب از داستان من
گر پیش خواجه شرح  کنم داستان خویش
والا قوام دولت و دنیا نظام دین
فرخنده فخر ملک سر دودمان خویش
دستور شاه شرق مظفر که از ظفر
مشهور کرد در همه عالم نشان خویش
صدر خجسته رای و وزیر خجسته پی
بر خاندان خسرو و بر خاندان خویش
اندر شباب جز پدر خویش را ندید
صدری که بود سید عصر و زمان خویش
واندر مشیب نیز نبیند همی ز خلق
یک خواجه را به سنت و آیین و سان خویش
گر در جهان همی ز مکارم خبر دهند
او بر خبر همی بفزاید عیان خویش
گرگ است دهر و ما رمه و عدل او شبان
از گرگ ایمن است رمه با شبان خویش
چون مشتری و زهره به برجی قران کنند
او را قران سعد کنند از قران خویش
هرگه  که دشمنان به خلافش هوا کنند
بینند در هوای خلافش هوان خویش
آنجا که حاسدان سبک سر زنند لاف
ساکن بود چو کوه به حلم گران خویش
وانجا که دشمنان بداختر کنند قصد
قاهر بود چو چرخ به حکم روان خویش
آب و زمین و نار و هوا را جز او که  کرد
در جود و حلم و خشم و لطف مهربان خویش
گویی  که خصم او به وجود آمد از عدم
ارکان شدند سخره او در مکان خویش
ای صاحبی  که بارگه تو جهان توست
تو صد جهان زیادتی اندر جهان  خویش
گر پایه و محل تو بشناسد آفتاب
پای تو را زمین  کند از آسمان خویش
برگستوان خویش کند چرخ لاجورد
پروین  کند پشیزه برگستوان خویش
دارند تیغ وجود تو هنگام رزم و بزم
از وحش و ا نس طایفه ای میهمان خویش
زین روی هر کجا دد و دام است و مردم است
خوانند تیغ و جود تو را میزبان خویش
دارد شه ملوک به  کف خنجری شگفت
داری تو خامه عجبی در بنان خویش
بگسست بند جور چو پیوسته  کرد شاه
با خامه تو خنجر کشور ستان خویش
آموزگار و رایض تو بود رای او
تا راست  کرد اسب هنر زیر ران خویش
او را به پهلوان چه نیازست در سپاه
کاو دارد از کفایت تو پهلوان خویش
کردی به فرخی سفری کاندرین سفر
بر داشت چرخ پرده ز راز نهان خویش
دیدی عجایبی که ندیدند مثل آن
اسفندیار و روستم از هفت خوان خویش
بدخواه دولت تو ز پهلوی خویش خورد
همچون سگی  که او بخورد استخوان خویش
گر سود خویش جست  و زیان  تو از نخست
فرجام کار سود تو دید و زیان خویش
ور در جفا چو آتش سوزنده  گرم بود
خاکستری شد از شرر و از دخان خویش
این  گوشمال درخور آن کس بود که او
کاری کند نه درخور قدر و توان خویش
هرگز ندیده ام که  کند قصد هیچ باز
جغدی  که بر هوا کند او آشیان خویش
منت خدای را که تو شادی و شاکری
از دولت بلند و دل کامران خویش
این شکر چون  کنیم  که دارد همی خدای
از حادثات دهر تورا درامان خویش
ای بحر بی کرانه  که از هیچ جانبی
هرگز ندیده ای و نبینی کران خویش
بازارگان تو چو زیارت  کند تو را
پر در کنی تو دامن بازارگان خویش
تا کرده ام مدیح تو از خاطر امتحان
کردست دهر ایمنم از امتحان خویش
گر قول مصطفی است  که سحر از بیان بود
من پیش تو نمودم سحر از بیان خویش
آن شاعری  که در حق ممدوح خویش  گفت 
 ای کرده چرخ تیغ تو را پاسبان خویش 
گر بشنود لطافت شعر روان من
نزدیک من به هدیه فرستد روان خویش
گر مدتی سعادت خدمت نیافتم
جای دگر رحیل نکردم ز خان خویش
در خان خویش شکر تو گفتم نه شکر بخت
برخوان خویش نان تو خوردم نه نان خویش
بردی  گمان نیک به من بنده پیش از این
از بنده برمگرد و مگردان  گمان خویش
دارم امید آن که مرا داری از کرم
بعد از خدای عزوجل در ضمان خویش
تا روزگار گاه جوان است و گاه پیر
بر خور ز عقل پیر و ز بخت جوان خویش
تا در زمانه  گاه بهارست و گه خزان
در خرمی  گذار بهار و خزان خویش
می ده به روز جشن یلان را ز بزم خویش
بنشان به وقت سور سران را به خوان خویش
گه رود گه نوا طلب از رود ساز خود
گه مدح و گه غزل شنو از مدح خوان خویش
شاها سپر ز نرگس سیمین و لاله خواه
از زلف و چشم و روی و لب دوستان خویش
گر بلبل از درخت به کنجی کشید رخت
وآورد زاغ قافله و کاروان خویش
هر صنعت بدیع که بلبل کند به صوت
حیدرکند به زخم دف خیزران خویش
تا جویبار بر فکند طیلسان سبز
وز یاسمین کند علم از طیلسان خویش
با طیلسان شکر تو بادند زایران
هر یک نموده پیش تو طی اللسان خویش
فرخنده کرد خسرو مشرق به فر تو
نوروز فرخ و سده و مهرگان خویش
در خانمان خویش تو با دوستان به هم
آورده خانمان تو از خانمان خویش
روزی همی گذشتم جزوی غزل به کف
دیدم یکی غزال خرامان میان صف
با همرهان خویش به نخاس خانه رفت
نخاس باز کرد یکایک در غرف
شاعر میان شارع و طرفه به غرفه بر
او تافته ز خوبی و من تافته ز تف
او در میان حله و من در میان خاک
من برگرفته دفتر و او برگرفته دف
قالت  اذا جلست  وابصرت  فانصرف
من  لم  یکن له ثمنی مر وانصرف
یک ساعت ایستادم و کردم بدو نگاه
فالجسم قد ترحل و القلب قد وقف 
چون وصف آن وصیفت زیبا نگاشتم
لم  یبق  فی  القطیعه وصف  الذی وصف
باز آمدم به خانه تنم  گشته چون کمان
تیر فراق را شده جان و تنم هدف
یعقوب  گفت یا اسفی از غم فراق
من نیز از فراق همی  گفتم الاسف
تا کی من از بلاد خراسان بلا کشم
این آمد از بلاد خراسان مرا به  کف
در خدمت رکاب تو آیم سوی عراق
یا سیدالعراقین ای ملک را شرف
یا مفخر الکفاه ابا سعد الذی
مدح الموحدین له لیس یختلف
آمد عبید شاه جهان جوهر عبید
آمد خلف پیمبربا جوهر خلف
تا محشر از تو تازه بود جاه هر عقب
تا آدم از تو شاد بود جان هر سلف
رایت همه  کرامت و راهت همه  کرم
وصفت همه لطافت و وصلت همه لطف
گیرند عالمان ز مقامات تو سبق
خوانند فاضلان ز مقالات تو نتف
از جود توست نامه ارزاق را نکت
وز خلق توست دفتر اخلاق را طرف
صافی بود طریقت عدل تو از فساد
خالی بود حقیقت جاه تو از صلف
ای مهتری که از رخ زنگی شب سیاه
نوک سنان تو برباید همی  کلف
جان عدو به وهم برون آوری ز تن
چون بچه را ز بیضه برون آورد کشف
جان شرف به خدمت تو پوید از علو
گر باد همت تو جهد بر تن شرف
غواص دولت است و سعادت چو گوهرست
دست تو بحر و ماهی زرین در او صدف
سوگند مرد چون به همه مملکت بود
آن مرد را به مدح تو واجب کند حلف
دریا که موج و کف زند اندر جهان تویی
رادیت هست موج و بزرگیت هست کف
آنجا که جود توست چه باشد سخای بحر
فرقی بود ز رفرف و فردوس تا زرف
با رای  تو ستاره و با بخت تو سپهر
چون لعل با شبه است و چو فیروزه باخزف
هرچند ز آسمان شرف عرش برترست
بگذشته رای و همت و بخت تو زان شرف
هر چند نیست طبع تو بر خلق مستخف
شد دهر مستخف و حسود تو مستخف
عزل عدوت دایم و عز ولی مدام
آن دیده حال خوفت و این دیده حال خف
در نامه عدوت  نوشتند لن  تنال
بر خاتم ولیت نوشتند لا تخف
کفران نعمت تو خداوند کافری است
نعمت حرام تر ز رباگردد و سلف
من شکر نعمت تو کنم یا وحید عصر
تا نعمتم مصون بود و جاه معترف
برهانی از شمار قدم بود پیش تو
مشهور بود نام و نشانش بهر طرف
او غایب است و نایب و فرزند او منم
و آورده ام زخاطر خویش احسن الطرف
وان طرفه هم به دولت و اقبال و جاه توست
بالبدر یهتدی و من البحر یغترف
فی خدمه التی قصدت  فی زماننا
قد قصر البعید وبالذنب اعترف
عذرم قبول کن که دل و جان من رهی
هست از ثنا و شکر و مدیح تو موتلف
باید مرا قبول تو تا محتشم شوم
خواهم ز تو لطف  که نیم طالب علف
تا جسم را ز روح بود طبع معتدل
تا ماه را ز مهر بود نور مختطف
هرگز مباد مادح تو جز که در نجات
هرگز مباد حاسد تو جز که در تلف
فضل خدا و رحمت او داشته تو را
معصوم در حمایت و محفوظ در کنف
ای یافته اسلام به اقبال تو رونق
اعدای تو بر باطل و احباب تو بر حق
سعد فلک و محمدت خلق زمین است
از کنیت تو منشعب از نام تو مشتق
آنی تو که هر چند بجویند نیابند
مانند تو اندر همه آفاق موفق
تا حشر به اقبال تو هستند موثر
هفت اختر سیاره برین گنبد ازرق
از جنبر اقبال تو بیرون نبرد سر
جز خیره سر و ابله و دیوانه و احمق
دانی تو خداوند که ده پانزده سال است
تا نزد بزرگان سخنم هست محقق
زان قوم نیم من که برند از پی دینار
اشعار مزور بر ممدوح مطوق
از حضرت اگر دورم هستم به تو نزدیک
زیبد که دهی کار مرا حشمت و رونق
چون جان مرا هست به مدح تو تعلق
مپسند مرا در غم مرسوم معلق
بر روی زمین مهتر مطلق تویی امروز
مرسوم من اطلاق کن ای مهتر مطلق
عاجز شدم از شکر تو هرچند که در شعر
با لفظ جریرستم و با طبع فرزدق
عز تو و ایام تو جاوید همی باد
در فایده مستغرق و در شکر مغرق
لرزنده چو زیبق دل اعدای تو از بیم
وز گریه دو چشمش همه چون چشمه زیبق
چرا همی بگزینی تو بر وصال فراق
چرا همی ز خراسان روی به  سوی عراق
تن مرا تو همی امتحان کنی به بلا
دل مرا تو همی آزمون  کنی به فراق
تو را که گفت که بگسل ز بیعت و پیمان
تو را که گفت که بگذر ز وعده و میثاق
همی کنی تن من چون تنوره برزین
همی نهی دل من در شکنجه وراق
دل تو هست ز بی مهری و جفا مشتق
از آن قبل خبرت نیست زین دل مشتاق
مرا ز هجر تو در دیده سیل و در دل برق
تو را دو دیده به رفتار گام و زخم براق
اگر زبانه کشد برق بگذرد بر فرق
وگر گشاده شود سیل بر رسد تا ساق
تو از نوای بم و زیر در نشاط و طرب
من از خروش نوان و دوان به گرد وثاق
گهی به صحبت تو حرف جویم از تقویم
گهی به دیدن تو خط شمارم از اوراق
ایا شنیده به هر وقت نامه خوبان
و یا نوشته به هر حال قصه عشاق
به عشق چون من و چون خویشتن  به  نیکویی
شنیده ای پدر مهربان و کودک عاق
وفای تو صنما عقده بست با جانم
فراق تو ز چه معنی است در میانه صداق
اگر چه هست صداقم فراق چهره تو
ز جان پاک مرآن عقد را مباد طلاق
وفا و مهر تو در جان من مقیم شدست
چنانکه عدل رضی خلیفه در آفاق
نظام ملک خداوند سیدالوزرا
ابو علی حسن بن علی بن اسحاق
ایا به حشمت و فضل از همه وزیران فرد
و یا به همت و عدل از همه بزرگان تاق
تو راست از همه گیتی محامدالاثار
تو راست از همه عالم مکارم الاخلاق
کفایت همه گیتی تویی علی التحقیق
سعادت همه عالم تویی علی الاطلاق
دل تو هست نشانه صحیفه توفیق
کف تو هست کلید خزانه ارزاق
قلم به دست تو نقاش فکرت کلی
کرم به طبع تو قسام نعمت رزاق
نهاد فضل تو برگردن معانی  طوق
کشید عدل تو بر گنبد معالی  تاق
فزود رای تو بر آفتاب چرخ شرف
گرفت امن تو بر دور روزگار سباق
ز خامه تو عطارد همی سرافرازد
چنان کجا عرب از رمح و دیلم ار مرزاق
گر آفتاب ببیند بنان و کلک تو را
زرشک  کلک تو آید بر آفتاب محاق
وگر به روم حسامت جدا شود ز نیام
جدا شوند همه مشرکان زشرک و نفاق
زمانه بی تو یکی دیده بود بی لعبت
ز روزگار خلق خلق را نبود خلاق
کنون ز فر تو آثار ملک یافت نظام
کنون ز عدل تو بازار دین  گرفته وفاق
به احتراق رسیدست کوکب حساد
به افتراق رسیدست موکب فساق
طعام ناصح توست از رحیق و از اتسنیم ا
شراب حاسد توست از حمیم و از غساق
قیاس خشم تو و دشمنان تیره خرد
قیاس صرصر و کاه است و آتش و حراق
رسید کار حسودان زدولت تو به  جان
همی بگوید هرکس به دیگری من واق
همه اسیر بلیت و مالهم من وال
همه ندیم ندامت و مالهم من واق
زخاک درگه تو کافیان همی نازند
چو مومنان به بهشت اندرون زکاس دهاق
سرای بخت تو را کردگار عزوجل
برابر فلک المستقیم کرد رواق
از آن قبل  که به  درگاه تو قدم پوید
درست  گشت که ا قدام بهتر از احداق
زبان برآرد و در وقت منطقی  گردد
اگر جماد ز جود تو یابد استنطاق
بدان خدای که او را بقای لم یزلی است
که آفرین تو باقی است تا به یوم تلاق
به وصف سیرت تو از حقایق معنی
عزیزگشت معزی به وصف استحقاق
زفر مدح تو پیش رهی خداوندا
سخنوران جهانند خاضع الاعناق
زکام بنده شود گرد بینوایی کم
گر آب جود تو مربنده را رسد به مذاق
وگر قبول تو یک ره به من بپیوندد
زمن گسسته شود زود  خشیه الاملاق
همیشه تاکه خلاف و وفاق باشد رسم
از این سپهر بلند و زمانه زراق
مخالفان تو را از زمانه باد خلاف
موافقان تو را از سپهر باد وفاق
قضا مساعد تو بالغدو والا صال
قدر متابع تو بالعشی والاشراق
خدایگان وزیران تویی به استحقاق
غیاث دولت عالی تویی علی الاطلاق
نظام نیست مبارک تر از تو در اسلام
همام نیست همایون تر از تو در آفاق
شرف گرفت به شاه تو دوده سلجوق
خطر گرفت به جاه تو گوهر اسحاق
شدست اصل محامد زنام تو مشتق
شدست بخت مساعد به روی تو مشتاق
چو در مدیح تو دولت زبان گشاده به نطق
به خدمت تو سپهر از مجره بست نطاق
فلک چوکار ممالک به تو مفوض کرد
حواله کرد به تو رزق بندگان رزاق
زکلک تو در ارزاق بندگان بگشاد
که کلک توست کلید خزانه ارزاق
بر آسمان شده ای از زمین به قدر بلند
جنان کجا شب معراج مصطفی به براق
بلند قدر تو گر صورتی شود به مثل
ز بس بلندی در ساق عرش ساید ساق
وزیر آن ملکستی  که  گر نشاط کند
شدن ز ملک خراسان به سوی ملک عراق
بود ز مرو علم تا به مروه و زمزم
بود ز بلخ سپه تا به کرخ و باب الطاق
شوند پیش رکابش سران روم و عرب
چو بندگان کمر بسته خاضع  الاعناق
عروس عقد تو را با زمانه بست قضا
درست عقدی کان عقد را مباد طلاق
هدایت فلک است آن عروس را هدیه
قبول شاه قباله صداقت تو صداق
درین حدیث زکس نیست اختلاف و خلاف
که یک دل اند بزرگان به  اتفاق و وفاق
خلاف شاه و خلاف تو آن  گروه کنند
که در خدا و پدر گشته اند عاصی و عاق
برابر سخط تو بر اوفتد آتش
به جان دشمن بدخواه و حاسد زراق
چنانچه درفتد آتش برابر خورشید
چو بر نهند به حراقه پنبه حراق
کنند خلق به اقدام قصد خدمت تو
بدین سبب بود اقدام بهتر از احداق
به نعمت توکه جوید همی سعادت چرخ
وصال آن  که نجوید ز خدمت تو فراق
ز بهر عز و شرف آرزوست طوبی را
که چوب تخت تو برد ز شاخ او شقاق
اگر به هاویه  مهر تو بگذرد سازد
رحیق و ما معین از حمیم و از غساق
صبا گرفته به  دندان عنان مرکب تو
که از صبا ببرد مرکب تو گوی سباق
سحاب جود تو را حوض کوثرست سرشک
سرای تخت تو را شاخ اخضرست رواق
به دستهای تو در معجزند عشرکرام
غلام عشر کرام تواند سبع نطاق
نوشته اند ز خلق تو نکته های کریم
مصنفان کتاب مکارم الاخلاق
ثناگران جهان راگه نوایب دهر
بس است مدح تو تعویذ  خشیه الاملاق
اگر نبودی مدح تو کس ندانستی
که چیست نکته و معنی زنطق و استنطاق
خدایگانا بشنو دمی به  فضل و کرم
زمن رهی سخن راست بی دروغ و نفاق
زشاعری دل من سیرگشت و این نه عجب
که هست خالی بازار شاعران ز انفاق
چو نیست بهره من قطره ای زآب  کرم
مرا چه سود زآب کروم و کاس دهاق
مگر رهاکنم آرایش و دقایق شعر
روم به راه تصوف چو بوعلی دقاق
سفر چگونه کنم با وثاق و رخت خلق
ز سعی خلق و ز مرسوم بی نصعیب و خلاق
اگرچه خدمت شاه جهان و خدمت تو
همی فریضه شناسم ز طاعت خلاق
امیر اهل سخن را خوش و نکو نبود
که غازیانه بود رخت و حاجیانه وثاق
اگر پرستش شه نیستی مرا میعاد
وگر ستایس تو نیستی مرا میثاق
زدست خویش به مجلس قدح فرو نهمی
به خانه برنهمی شعرهای خویش به تاق
به تاق بر نتوانم نهاد دفتر شعر
زبهر آنکه تویی از همه کریمان تاق
گزیر نیست مرا از مدیح چون تو وزیر
که چون مدیح تو گویم بود به استحقاق
بخواه بجه معلاق رز به شادی آنک
ز سنبل است همیشه به  گلستان معلاق
بتی که بر لب شیرین او و برکف او
طرب  فزای دو باده است هر دو خوش به  مذاق
یکی است در لب او درد عشق را دارو
یکی است برکف او زهر رنج را تریاق
چنو نزاد کس اندر قبیله خلخ
چنو ندید کس اندر ولایت قبچاق
به بزم و رزم زند دوست را و دشمن را
ز چشم بر دل و از دست بر جگر مرزاق
چنانکه کبک و کبوتر شکار باز شوند
شود شکار سر زلف او دل عشاق
همیشه تاکه بر اوراق رنگ و نقش کنند
فروغ چشمه خورشید و خامه وراق
نوشته باد بر اوراق دفتر و سیرت
فزون از آنکه بود مر درخت را اوراق
وزارتی  که ز جد و پدر رسیده به تو
مقیم باد در این خانه تا به روز تلاق
بر آسمان وزارت همیشه خالی باد
ستاره و مه عمرت زاحتراق و محاق
به رای و همت تو آفتاب دولت شاه
به شرق و غرب جهان باد دایم  الاشراق
نوشته بر رخ اعدای شاه دست اجل
به خط نیزه خطی  ومالهم من  واق 
آمد به  فرخی و سعادت به دار ملک
صدری که هست بر قلم او مدار ملک
اسلام را نظام و پسندیده صاحبی
کز فر او چو دار سلام است دار ملک
فرزند فخر ملک محمد وزیر شاه
کایزد نهاد در حرکاتش قرار ملک
اندیشه  و تامل  او را مسلم است
عقد کتاب دولت و عقد شمار ملک
هر روز نوبه نو همه دینار و گوهر است
از آستین همت او درکنار ملک
یارست ملک را همه ساله وزارتش
آری وزارت است همه ساله یار ملک
فرخنده شد به دولت او روزگار او
فرخنده شد به طلعت او روزگار ملک
شمشیر و تیر خسرو و رای صواب او
پروردگار دین شد و پروردگار ملک
این هست بدر حشمت بر آسمان دین
وان هست سرو خضر ت  بر جویبار ملک
ای گوهر عزیز که هرگز نیافته است
غواص بخت چون تو گهر در بحار ملک
آموختی تو که از پدر و جد خویشتن
تهذیب شغل دولت و ترتیب  کار ملک
تو افتخار ملک و ملوکی و بوده اند
اسلاف تو به عز ملوک افتخار ملک
تا حصن تو حصار بود ملک شاه را
ایمن بود ز تیر حوادث حصار ملک
میزان عقل تو است و محک ضمیر تو
این را خبر دهند به وزن و عیار ملک
تو ابر رحمتی و ز باران عدل تو است
همواره سبز و خرم هر شاخسار ملک
تا ملک را نگار ز توقیعهای توست
گویی که عاشق است ملک بر نگار ملک
زیرا که حور و ماه فرستد به  مجلست
تا تو کنی ز یاره او گوشوار ملک
اقبال تو ز روی زمین بر فلک شده است
تا از فلک ستاره فرستد نثار ملک
خواهد شدن به  مخلب  شاهین ز همتت
شاه ستارگان به فلک بر شکار ملک
از فر شاه از تو همه یمن و یسر باد
هم بر یمین ملت و هم بر یسار ملک
تا حشر در جهان ز وزیران و خسروان
تو یادگار دولت و او یادگار ملک
نشاط باد همه روزگار فخرالملک
بهار باد همه روزگار فخرالملک
جهان چنانکه ز خورشد بشکفد بشکفت
ز فر طلعت خورشیدوار فخرالملک
ز چرخ تا که نبرد شمار هندسیان
ز بخت و عمر نبرد شمار فخرالملک
گر این جهان همه ایزد بدو دهد شاید
که هست برتر ازین انتظار فخرالملک
به سان ذره نماید به وقت قدرت و قدر
سپهر پیش دل کامکار فخرالملک
رخ مخالف دولت به رنگ دینارست
ز غیرت کف دینا ر بار فخرالملک
به مهر و کین زحل و مشتری همی سازند
به رزم و بزم همه ساله کار فخرالملک
چو مشتری به شرفخانه در رسد خواهد
که اوفتد ز فلک در کنار فخرالملک
چنانکه طبع بشر هست خواستار ملوک
همیشه هست خرد خواستار فخرالملک
چنانکه هست هنر اختیار دولت و دین
شدست دولت و دین اختیار فخرالملک
امید خلق جهان هست در بزرگی و جاه
به قدر و مرتبه و افتخار فخرالملک
خدای جل جلاله نهاد پنداری
قرار خلق جهان در قرار فخرالملک
ضمیر خلق همی داند ای عجب  گویی
نهان غیب شده است آشکار فخرالملک
به زینهار خدای اندرون بود شب و روز
کسی که باشد در زینهار فخرالملک
شعار دانش و معنی درست کرد همی
که خواند شعر من اندر شعار فخرالملک
به حکم بندگی از دیرباز هست دلم
به دام شکر و ثنا در شکار فخرالملک
به حکم دوستی امروز اگر بسنده بود
رضا دهم که کنم جان  نثار فخرالملک
همیشه  تا که جهان یادگار آدمی است
بباد ملک جهان یادگار فخرالملک
عنایت ازلی بود جفت فخرالملک
سعادت ابدی باد یار فخرالملک
بهار و عید بهم حاضرند و فرخ باد
به شادمانی عید و بهار فخرالملک
خدایگان جهانی و شاه با فرهنگ
به عدل چون عمری و به هوش چون هوشنگ
نه ای بهار و بهاری چو کرد خواهی بزم
نه ای هژیر و هژیری چو کرد خواهی چنگ
خدنگ فخرکند بر درخت صندل و عود
از آن قبل  که بود تیر تو ز چوب خدنگ
پلنگ کبر کند سال و ماه بر دد و دام
از آن قبل  که جناغت بود ز چرم  پلنگ
حسام تو ز تن دشمنان رباید جان
پیام تو ز دل دوستان زداید زنگ
هرآنگهی که تو آهنگ تیغ تیزکنی
اجل به جان بداندیش تو کند آهنگ
شهنشها ملکا خسروا خداوندا
تویی نتیجه اقبال و مایه فرهنگ
درخت و باغ تو گردد میان مجلس تو
جو نوبهار به بوی و چو آفتاب به رنگ
ز بس بدایع نقش و نگار گوناگون
بهار خانه چین است و صورت ارژنگ
بدین درخت و بدین باغ شادمانی کن
همی شنو به سعادت خروش بربط و چنگ
فرشتگان خدا از فلک همی گویند
خجسته باد تو را میهمانی سرهنگ
همیشه باد تو را در سرور بزم شتاب
همیبثبه باد تو را بر سریر ملک درنگ
چنین و بهتر از این باش با هزاران سال
جهان  گشاده به تیغ و قدح  گرفته به  چنگ
شراب باید و آتش رباب باید و چنگ
که روز فاخته گونه است و خاک غالیه رنگ
نصیب تن  کنم آتش نصیب روح شراب
نصیب گوش خروش رباب و ناله چنگ
نصیب دیده و دل چهر و مهر یار کنم
که او به چهره چو مهر است و بر بتان سرهنگ
رخش چو زهره و ماه و لبش چو شکر و قند
برش چو سوسن و سیم و دلش چو آهن و سنگ
گهی برد بر سمینش  از بر من سیم
گهی برد دل سنگینش از دل من سنگ
ز سحر دیده اوکوی من شود بابل
ز نقش چهره او بزم من شود ارتنگ
جون من شمن نبود در بهار خانه جین
چنو صنم نبود در نگارخانه  گنگ
ز باده چون بفروزد رخان نازک و خوب
به خنده چون بگشاید دهان  کوچک و تنگ
معاشران ز لب و روی او به خانه خویش
شکر برند به خروار و گل برند به تنگ
جو بر دو عارض سیمین او سه بوسه دهم
ز من  کرانه  کند وز میان برآرد چنگ
چو آینه است رخ او مگر همی ترسد
که  گیرد از نفس من  کران آینه زنگ
گر از من آن لب یاقوت رنگ دارد باز
به می  فروشکنم شرم او به حیله و رنگ
مکر چو پرده شرم از میانه بردارد
مرا در آن لب یاقوت رنگ باشد رنگ
کدام روز بود کان جهان فروز بود
ننشسته با من و من زلف او گرفته به چنگ
دلم ز صحبت اوگشته مایه شادی
چنانکه طبع امیرست مایه فرهنگ
علا دولت عالی بها دین که رسید
ز بس  علا و بها قدر او به  هفت اورنگ
جمال میران اتسز که چون پدر دارد
جلال  و مرتبه  و ارج و فره و اورنگ
بدو رسیده سه چیز از سه پادشا میراث
سمو زسام و جمال از جم وهش از هوشنگ
سپهر باید مرکب چو او سوار شود
هلال باید زین و مجره باید تنگ
عدو ز بیم چو خرچنگ باز پس  گردد
چو سرکشد علمش بر دو پیکر و خرچنگ
کجا به قصد تماشا و آرزوی شکار
به دشت و کوه رود با سنان و تیر خدنگ
کند چو دام کبوتر سرین وگردن  کور
کند چو خانه زنبور پشت و پهلوی رنگ
ایا نبرده سواری که پیش حمله تو
شود هبا و هدر زور شیر و کبر پلنگ
اگر برهنه  کنی تیغ بر لب دریا
بسوزد از تف تیغ تو زیر آب نهنگ
کلنگ وار بترسد در آشیان سیمرغ
چو باز دار تو بر پای باز بندد زنگ
نهیب و سهم تو را در جهان چنان اثرست
که زنگ باز تو سیمرغ را کند چو کلنگ
ز مهر و کینه تو هر کجا رسد اثری
شرنگ شهد شود در زمان و شهد شرنگ
اگر سبق برد از باد اسب تو نشگفت
که پیش اسب تو باد جهنده باشد لنگ
برآید از دل اعدای دولت تو تراگ
چو از کمان تو در رزم بشنوند ترنگ
اگر هزار مبارز چو عمرو و چون طاهر
کنون بیایند از سیستان و از پوشنگ
تو از نشست همه روز فخر داری عار
تو از نبرد همه روز نام داری ننگ
اگر به عصر تو ارژنگ دیو باز آید
به چشم خشم تو چون ارزنی بود ارژنگ
وگر پشنگ در این روزگار زنده شود
چو پشه ای بود اندر برابر تو پشنگ
بدین صفت که تویی در شجاعت و مردی
اگر پدر بفرستد تو را به جنگ فرنگ
صلیب بشکنی و دارها زنی چو صلیب
تن فرنگان از دارها کنی آونگ
کشی ز روم به خوارزم بت پرستان را
فسار بر سر و بر دست بسته پالاهنگ
ایا به دست کرم زایران عالم را
ز پشت و روی برون برده  گوژی و آژنگ
خطا بود که به دریا تو را کنم تشبیه
که او مکان نهنگ است و تو خزینه هنگ
شود به دولت تو در کنم چو پاره زر
اگر به نام تو کلکی  کنم ز چوب زرنگ
وگر به فر تو نارنگ پیش خویش نهم
ز روشنی چو مه و مشتری شود نارنگ
وگر قیاس کنی شعر شاعران دگر
بود چو قافله و شعر من چو پیش آهنگ
به آب ماند شعرم اگر چه آتش وار
همیشه سوی بلندی همی کند آهنگ
ز من صواب بود در پرستش تو شتاب
ز من محال بود در ستایش تو درنگ
که تو درنگ نکردی و آمدی به شتاب
ز بهر پرسش من نیم  شب ز یک فرسنگ
سزد که بقعت خوارزم را دهم تفضیل
چه بر نواحی روم و چه بر ولایت زنگ
که آبروی من آمد ز جانب خوارزم
چو آب مرو که آید ز جانب  کیرنگ
همیشه تاکه ز نیرنگ خامه نقاش
بر آب نقش نیفتد به چاره و نیرنگ
بر آسمان سعادت به فرخی زده باد
قضا به خامه نقاش بخت تو نیرنگ
ز دهر بهر نکوخواه تو فلاح و فرح
ز چرخ برخ بداندیش تو غریو و غرنگ
گه صبو تو رامشگران مجلس تو
کشیده تا به شباهنگ چنگ را آهنگ
آمد آن ماه دو هفته با قبای هفت رنگ
زلف پربند و شکنج و چشم پرنیرنگ و رنگ
لولو اندر لاله پنهان داشت چون رویم بدید
چنگ را بر لاله زد لولو و برهم سود چنگ
گفت مهر از من  گسستی با تو جای جنگ هست
لیکن اندر مهرگان با دوست نتوان کرد جنگ
سرو اگر در باغ باشد دارد او بر سرو باغ
سیم اگر در سنگ باشد دارد او در سیم سنگ
چون دلم بی قوت و جان و تنم بی قوت دید
داد قوت و قوتم زان شکر یاقوت رنگ
تنگم اندر برگرفت و زلف مشکین برفشاند
مشک و عنبر برگرفتند از سرای من به تنگ
گاه دلبر بود و گه چنگش همه شب درکنار
یک زمان بنواخت یار و یک زمان بنواخت چنگ
گفتمش کز من چه خواهی مهرگانی یادگار
تا جهان بر من نسازی چون دهان خویش تنگ
گفت خواهم شکر انعام خداوندی که او
اندر انعام و فتوت نام نعمان  کرد ننگ
ملک یزدان را موید دین یزدان را شهاب
آفتاب عقل و علم و مایه فرهنگ و هنگ
آن خداوندی که گردون بخت او را مرکب است
مرکبی  کش  ماه نو زین است و جوزا پالهنگ
چون نهادند اختران از قوت تاثیر خویش
هم به نار اندر شتاب و هم به خاک اندر درنگ
باد را از طبع او پاکیزگی دادند و لطف
خاک را از حلم او آهستگی دادند و سنگ
تیزی آموزد همی از حکم او شمشیر تیز
راستی گیرد همی ازکلک او تیر خدنگ
در زمستان فرش او را از پلنگ آرند پوست
بر سباع کوه و صحراکبر از آن دارد پلنگ
از  دم خصمش  به آتش در سمندر بفسرد
وز تف خشمش بسوزد زیر آب اندر نهنگ
بیش او خلق از مروف لاف نتواند زدن
بیش رهواران به رهواری نداند رفت لنگ
در پناه امر او نشگفت اگر کوته شود
پنجه شیر از گراز و چنگل باز از کلنگ
گر ز مهر او فتد یک ذره در دریای چین
ور زجود او چکد یک قطره در دریای زنگ
نه به چین اندر بماند هیچ رخ در زیر چین
نه به زنگ اندر بماند هیچ دل در زیر زنگ
ای سرفرازی که از تاج شهان زیبد همی
بر میان بندگان تو گهر هنگام جنگ
ماه مهر آمد زیادت کرد باید مهر ماه
آب شد چون زنگ برکف باده ها باید چو زنگ
از کف ترک دلارامی  که از دیدار اوست
حسرت صورتگران چین و نقاشان گنگ
شیر زوری کاو به نیزه زور بستاند ز شیر
رنگ چشمی کاو به غمزه چشم برباید ز رنگ
تاکه سیسنبر ندارد رنگ و بوی شنبلید
تاکه آذرگون ندارد بوی و رنگ بادرنگ
خار در دست نکوخواه تو بادا چون سمن
شهد درکام بداندیش تو بادا چون شرنگ
مهرگان بر تو همایون باد از گشت سپهر
جاه تو بی عیب باد و عمر تو بی آذرنگ
روز و شب بر درگه عالیت دست روزگار
مرکب اقبال و دولت راکشیده تنگ تنگ
برکش ای ترک بر اسب طرب و شادی تنگ
که زمستان شد و نوروز فراز آمد تنگ
باد نوروزی با باغ همی صلح کند
من و تو هر دو چرا بیهده باشیم به جنگ
سبز رنگ است ز سبزه سر کوه و لب جوی
چه کشی سر ز خط ای نوش لب سبز آرنگ
آهوان روی نهادند سوی سبزه و آب
بنه ای آهوی سیمین ز سر این خوی پلنگ
زاهن و سنگ همی سبزه دمد برکه و دشت
نرم کن برمن مسکین دل چون آهن و سنگ
می آسوده به خم اندر چون زنگ شدست
نه روا باشد بر آینه وصل تو زنگ
خیز تا هر دو بر این روز دل فروز کنیم
به می لعل شتاب و به لب کشت درنگ
سوی باغ آی  که در رود و سرود آمده اند
قمری و فاخته بر سرو بن مینا رنگ
راست گویی که در ایوان ملک ساخته اند
حمد هول رباب و پسر سقا جنگ
شاه شاهان ملک ارغو که به لشکرگه او
صد امیرند مه از بهمن و بهرام و پشنگ
این غزل هست بر آن وزن کجا شاعر گفت 
 ترکش ای ترک به یک سو فکن و جامه جنگ 
ای نگاری  که به حسن از تو زند حور مثل
ای غزالی  که سزاوار سرودی و غزل
بر عرب هست ز بهر تو عجم را تفضیل
که عجم وصف تو گفته است و عرب وصف طلل
سرو زیر حلل و ماه بود زیر حلی
چون تو آراسته باشی به حلی و به حلل
خوی گرفته است بناگوش تو از شرم چنانک
وقت شبگیر بود بر سمن و نسرین تل
آن  گلابی است مصور که همه ساله بود
مشک بر سیم  کند حلقه زلفین تو حل
دلی از دست به دستان وحیل استده ای
ازکه آموخته ای این همه دستان وحیل
من به نزدیک تو چون آیم  کز نرگس مست
بنمایی به من از دور همی تیغ اجل
شرف دین و قوام دول و عمده ملک
که بدو ملک سرافراز شد و دین و دول
هست همنام رسولی  که ز خالق بر خلق
از پس او نبود هیچ  رسول مرسل
در هنر سیرت این خوبتر آمد ز سیر
در هدی ملت آن پاکتر آمد ز ملل
این برون برد ز درگاه ملک رسم ستم
وان بیفکند ز محراب حرم لات و هبل
این ز انعام و کرم هرچه بخواهد بکند
وان به احسان و نکوکاری ماشا فعل
ای کریمی  که شود عاجز و تشویر خورد
هرکه هنگام  کرم با تو درآید به  جدل
آنچه  یک دم بدهد جود تو ممکن نشود
که به صد سال توان یافتن از بحر و جبل
هفت سیاره همی از فلک آواز دهند
که ز حاتم به سخاوت تویی امروز بدل
حاش لله  که اگر زنده شود حاتم طی
پیش اسب تو کشد غاشیه در زیر بغل
هرکجا هست در اسلام یکی مهتر چیر
هرکجا هست در آفاق یکی سرور یل
همه از مهتری و فضل برند از تو مثال
همه در سروری و جود زنند از تو مثل
خویش مستظهر بغدادی و گفتار تو بود
پیش مستظهر بغداد چو وحی منزل
حضرت خویش تو را داد لقب از پی آنک
ملک و دولت به تو آراسته خالی  ز خلل
برگذشتی تو از آن پایه  که در دولت و ملک
حشمت  و جاه تو از شغل بود یا ز محل
عمل و شغل ز تو قدر و محل یافته اند
نه تو از شغل و عمل یافته ای قدر و محل
چون تو فرمان دهی آن روز روان باشد کار
چون تو فرمان ندهی  کار بماند مهمل
پیش احرار عجم محتشمی از دو جهت
پیش اشراف عرب محترمی از دو قبل
هستی از سوی پدر تاج عجم تا به ابد
هستی از سوی دگر فخرعرب تا به ازل
آن  کریمی تو که از نامه اعمال ولی
بسترد مهر تو تا حشر معاصی و زلل
کس نبیند سبل از چشم حسود تو جدا
زان  که در چشم حسود تو سبیل است سبل
هرکه یابد نظر مشتری از همت تو
عمر او را نبود بیم ز تاثیر زحل
همه ساله خوش و خرم بود آن  کس  که شبی
پیش تو باده نعمت خورد از جام امل
گرچه در مدح تو شعر شعرا هست بسی
شعر پاکیزه چنین باید بی عیب و علل
ناقد آن به  که بود چون تو سخندان و بصیر
تا چو بیننده سره باز شناسد ز دخل
از جمل تاکه نخستینش حروف است الف
بر فلک تاکه نخستینش بروج است حمل
بادی از محتشمان چون حمل از جمع بروج
بادی از ناموران چون الف از حرف جمل
تا چو در فتنه بود دولت شاهان جهان
در دل مردم از آن فتنه بود خوف و وجل
دور داراد همیشه ز دل دولت تو
فتنه و خوف و وجل خالق ما عز و جل
گفته در تهنیت و مدح تو ملاک و ملوک
صد چنین مدحت پرداخته بر وزن رمل
شهی که دولت باقی بدوگرفت جلال
شهی که ملت تازی به او فزود جمال
خجسته ملت تازی چنو جمال ندید
چنان که دولت باقی چنو ندید جلال
چو مشتری است مگر طلعت مبارک او
که خلق را نظر او مبارک است به فال
به سان آینه روشن است خاطر او
ضمیر و سر همه هست اندرو چو خیال
همای همت او فرخ و همایون است
به شرق دارد پر و به غرب دارد بال
فریضه شد چو شهادت ثنای او گفتن
کسی  که هر دو نگوید زبانش  گردد لال
اسیر کرد هر آن خصم را که  گفت برو
امیر کرد هر آن بنده را که گفت تعال
ز مهر و خدمت او بندگان شوند عزیز
که او شدست عزیز مهیمن متعال
مگر که بخشش  آمال در پرستش اوست
که بر موافق بخشش همی کند آمال
مگر که قسمت آجال در عداوت اوست
که بر مخالف قسمت همی کند آجال
فتوح و نصرت او سر به  سر همه عجب است
عجب تر از همه آن فتحها که کرد امسال
بساخت آلت عدل و بسوخت آفت ظلم
بکشت تخم هدی و بکشت شمع ضلال
به شام والی بگماشت تا فرستد حمل
به روم عامل بنشاند تا گزارد مال
درین خجسته سفر روم خواست از قیصر
دگر سفرکند و هند خواهد از چیپال
زهی ستوده صفت شهریار کشور گیر
زهی خجسته سیر پادشاه دشمن  مال
تو را روا ست  که خوانند شاه پاک نسب
تورا سزاست که خوانند شاه خوب خصال
کدام خصم تو را دید کاو نگشت شکار
کدام شیر تورا دید کاو نگشت شغال
اگر چو مار بد اندیش تو بر آرد سر
از او دمار برآری چو مهدی از دجال
کسی که با تو دلش چون الف نباشد راست
زهیبت تو شود قامتش خمیده چو دال
ز فر تو ملکا وز نسیم فروردین
شدست روی زمین سر به سر بهشت مثال
سرشک باران برگل فتاده گویی هست
به لعل بر زده از زیبق  مصعد خال
به سوی دجله نگه کن  که همچو زلف بتان
شدست آب شکن برشکن زباد شمال
شراب آب حیات است و کرد باید جام
بر آب دجله زآب حیات مالامال
اگر ز چرخ کند خصم غیبه ای بر خویش
خدنگ وهم تو آن غیبه راکند غربال
زبهر حشمت تو آسمان همی سازد
لگام  اسب تو را از ستاره طرف و دوال
وگر تو رای کنی از بروج بفرستند
به استران تو نعل و به اشتران خلخال
بیافرید ز بهر چهار چیز تو را
مقدری که به قدرت هدی دهد زضلال
زبهر رامش خلق  و زبهر کوشش حق
زبهر ورزش عدل و زبهر بخشش مال
یکی به روز ضیافت یکی به روز سلام
یکی به روز مظالم یکی به روز نوال
وبال و وزر مدان شغل خویش را وبران
که نیست مصلحت کار خلق وزرو وبال
صحیفه ای که تو در مصلحت سیاه کنی
کند سپید به محشر صحیفه اعمال
خلاف نیست که زایل شدست انس دلت
ازین مصیبت هایل که اوفتاد امسال
کریمه ای که بدو خانه تو بود به پای
اگر ز پای بیفتاد بر در آجال
به صبر کوش در این رنج و شکر کن به خدای
که هست دست تو بر حلقه در آمال
چو غمگسار تو را روزگارگفت برو
سپهر گفت به روح لطیف او که تعال
سبهر خواست که روح لطیف او به بهشت
بقای شخص تو خواهد ز ایزد متعال
کمال عقل تو آهسته  داشت عقل تورا
که تا تحمل کردی مصیبتی به  کمال
تو از رجالی و ا جرام چرخ را رسم است
که کارهای عظیم آورد به پیش رجال
خبر مگوی که دی حالها چگونه گذشت
نشان مجوی که فردا چگونه باشد حال
چوکارهای تو بر استقامت است امروز
مبند بیهده دل در تغیر احوال
بزرگوارا دانی  که در صناعت شعر
مرا به لفظ و معانی توسع است و مجال
مدایح تو چنان گفته ام که تا محشر
زمانه بر سر هر یک همی نویسد قال
رسید وقت که از پیش خدمت تو شوم
به حضرت ملک ملک بخش اعدا مال
ز شکر و مدح تو خالی همی نخواهم داشت
زبان شکرگزار و ضمیر مدح سگال
ضمیر من گهر مدح تو چنان سنجد
که در ترازوی او مشتری بود مثقال
چنانکه خاطر من شکر نعمت توکند
درخت تازه کند شکر ابر و باد شمال
همیشه تاکه به نوروز شمس را بر چرخ
بود ز برج شرف مهد و از سحاب جلال
چو شمس باد همه ساله دولت تو بلند
جلال او ز معالی و مهد او ز جلال
زمانه  کرده به تو جامه هنر معلم
ستاره کرده به تو نامه ظفر ایصال
جهان متابع تو بالعشی والابکار
فلک مسخر تو بالغدو والاصال
ایا عداوت تو نشتری که اعدا را
ز سوی دیده گشاید همی رگ قیفال
نماند زنده کسی کاو عداوت تو گزید
و گر بماند بر او عمر گشت تلخ و وبال
هلال تیره شود بر فلک ز مرکب تو
هلال شکل  کند خاک تیره را به نعال
موافق سپر و نعل مرکب تو شدست
مه سما که شود گاه بدر و گاه هلال
زمانه با تو بهر وقت کرده باد نشاط
نشاط با تو بهر حال کرده باد وصال
ز بوستان مراد تو دور باد خزان
زآفتاب بقای تو دور باد زوال
عید را با مهرگان هست اتفاق و اتصال
هر دو را دارند اهل دولت و ملت به فال
اتفاق و اتصال هر دو بر ما خرم است
مرحبا زین اتفاق و حبذا زین اتصال
عید آیینی است کز وی هست ملت را شرف
مهرگان رسمی است کزوی هست دولت را جمال
آن یکی دارد بدین اندر ز پیغمبر نشان
وین دگر دارد به ملک اندر ز افریدون مثال
هر دو منشور نشاط و خرمی آورده اند
بیش تخت خسرو نیک اختر نیکو خصال
آفتاب نسل سلجوق ارسلان ارغو که هست
تا قیامت بی غروب و بی کسوف و بی زوال
آن جهانداری که یک  تن نیست اندر شرق و غرب
یا به میری یا به دولت یا به ملک او را همال
باز عدلش گر چه اکنون شرق دارد زیر پر
چون به پرواز اندر آید غرب گیرد زیر بال
در خلاف او قدم برداشتن باشد حرام
کز پدر ملک جهان دارد به میراث حلال
دولت او هست چون تقدیر ایزد لم  یزل
هرچه باشد لم یزل ناچار باشد لایزال
هرکه بیرون شد ز عدلش زین جهان بیرون نشد
تا ندید از دولت او دستبرد وگوشمال
تا کی از شهنامه و تاریخ شاهان  کهن
تاکی از دیو سفید و رستم و سیمرغ  و زال
کس ندید از قاف تا قاف جهان سیمرغ و دیو
قیل و قال است این چرا باید شنیدن قیل و قال
قصه ای باید شنید و دفتری باید نوشت
کاندرو باشد عجایب و آن عجایب حسب حال
حسب حال با عجایب فتح شاه مشرق است
وآن شجاعتها که او بنمود هنگام قتال
آنچه در سی سال نتواند نمودن هیچ شاه
او ز مردی و هنرمندی نمود اندر سه سال
هیبت او دست مکاران و محتالان ببست
کس نیارد گشت اکنون گرد مکر و احتیال
ور کسی خواهد که  گردد گو بیا بنگر نخست
قصه تیر دو شاخ و قصه چاه و جوال
هر که با تیغ جهانگیرش نماید سرکشی
گر بماند زنده جان و تن بر او باشد وبال
رنگ  آب و فعل  آتش هر دو اندر تیغ اوست
سرکشی با آب و آتش در خرد باشد محال
مرکبش را هر کجا باشد مجال تاختن
وهم مردم را نباشد گرد گرد او مجال
آفرین بر مرکبش  کاو را سزد پروین لگام
مشتری زین و مجره تنگ و ماه نو نعال
نه نهنگ و با نهنگان آب خورده در بحار
نه پلنگ و با پلنگان خواب کرده در جبال
پاک دندان تیز چشم آهخته  گردن خرد گوش
سخت سم محکم قوایم پهن پشت آگنده یال
نه ز سیر او را قرار و نه ز دور او را شکیب
نه  ز رزم او را نهیب  و نه  ز صید او را ملال
در دو پای او تو پنداری دبورست و صبا
در دو دست او تو پنداری جنوب است و شمال
این چنین مرکب  نشاید جز ملک را تا بر او
گه به سوی صید تازد گه به  جنگ بدسگال
ای ز صد گردون قوی تر تیغ تو روز نبرد
وی ز صد دریا سخی تر دست تو روزنوال
از تو هنگام فضیلت فرق باشد تا ملوک
همچنان کز شیر شرزه فرق باشد تا شغال
قلعه بخت تو را برگنبد فیروزه رنگ
ماه زیبد پاسبان و مهر شاید کوتوال
خواسته تا خواسته بخشی همی گویی مگر
از جهان برداشتی یک بارگی رسم سوال
کار عالم را همی جود تو سازد سربه سر
جود توگویی معیل است و همه عالم عیال
آمد آن فصلی که از تاثیر او در بوستان
دیبه زربفت پوشیدست پنداری نهال
باغ  هست اکنون ز برگ زرد پر زر درست
وز شکوفه بود در نوروز پرسیم حلال
زاغ  گویی محتسب شد کز نهیب زخم او
بلبل رامشگر اندر بوستان ماندست لال
نار شد بازارگان وز لعل دامن کرد پر
سیب دلبرگشت وز شنگرف زد بر روی خال
آب  گویی در شمر حراقه چینی شدست
کاندرو چشم جهان بین از صور بند خیال
در چنین فصلی سزد گر گوهری گیری به دست
گوهری کاو را وطن در آبگینه است و سفال
هست فرزند رزان لیکن ز عکس و روشنی
آفتابش هست عم و ماهتابش هست خال
هرکس اندر مهرگان پیش تو آرد خدمتی
خدمت مداح تو شعری است چون  آب زلال
همچنان شعری که در محمود گوید عنصری 
 مهرگان آمدگرفته فالش از نیکی مثال 
باد با تیغ تو نصرت را به رزم اندر قران
باد با جام تو عشرت را به بزم اندر وصال
چشم پیروزی همیشه بر مه منجوق تو
چون شب شوال چشم روزه داران بر هلال
تکاوری که قوی تر ز رخش رستم زال
به حمله همچو هژبر و به پویه همچو غزال
به گاه حمله به چرخ اندر افکند آشوب
به وقت پویه به خاک اندر آورد زلزال
گه دویدن نتوان شناخت از سبکی
شمال او ز یمین و یمین او ز شمال
گرش نسب ز جنوب و شمال نیست چراست
به سرکشی چو جنوب و به رهبری چو شمال
به آب و آتش  گستاخ در رود گویی
سمندرست در آتش در آب ماهی وال
جهد به  گام فراخ از بر دو خامه ریگ
به  گام تنگ رود راست بر دو پاره خلال
ز نعل خویش به ناوردگاه بی  مسطر
ز خط و نقطه همی بر زمین  کشد اشکال
به دشت و کوه درون ساق و سمش از سختی
زیشک پیل و ز پشت  کشف  گرفته مثال
دو پای او به کفل بر شود به سوی مغاک
دو دست او به کتف بر شود به سوی جبال
اگر به شیر رسد روز حمله شیهه او
فرو برد سر و در خویشتن کشد دنبال
ز تیر چشمی و روشن دلی تواند دید
شب سیاه به چاه اندرون ز نور خیال
به ابر ماند در موکب و شگفت ابری
که رعد او ز دهان است و برق او ز نعال
عقاب و شاهین خوانمش در شکار که هست
قوایمش همه پر و جوارحش همه بال
به طیر ماند کش تنگ درکشد رایض
به طور ماند کش نعل بر زند نعال
اگرچه بشت و سمش هست  کشتی ولنگر
به موج دریا ماند چو برفرازد بال
به  گردش اندر مانند چنبر فلک است
بر او چو پروین طوق است و چون مجره دوال
چهار نعلش محکم به زیر شانزده میخ
چو زیر شانزده نجم اندرون چهار هلال
ز رخش رستم تمثال دیده ام لیکن
نوشته صورت او نیست چرخ را تمثال
هزار رخش سزد در نبرد چاکر او
سزد غلام سوارش هزار رستم زال
سوار او ملک عالم است و خسرو دهر
خدایگان ولایت گشای اعدا مال
شهی  که ملت و دولت ز بس جلالت او
یکی  گرفت جلال و یکی گرفت جمال
سوال کرد جهان از قضا که نصرت چیست
بیافرید و مر او را نیافرید همال
ایا فتوح تو تالیف نکته های ظفر
و یا رسوم تو فهرست لفظهای جلال
اگر ز عقل تو عشری قضا بپیماید
بساط هفت زمینش نه بس بود مکیال
وگر ز حلم تو جزوی زمانه برسنجد
طباق هفت زمینش نه بس بود مثقال
تویی  که تیغ تو در شرق و غرب تا محشر
نهاد عدل و هدی را به  جای  کفر و ضلال
به  هر سفر که ز بهر ظفر نهادی روی
طلایه سپهت بود دولت و اقبال
ز مغفر و زره و ترک و جوشن و خفتان
ز نیزه و سپر و تیر و ناچخ و کوپال
هوا تو گفتی پیلی است آهنین دندان
زمین توگفتی شیری است آتشین چنگال
تو چون عقاب شدی و مخالفان چو تذرو
تو چون هربر شدی و معاندان چو شغال
نمود پیش تو دشمن چو پیش صرصرکاه
نمود پیش تو حاسد چو پیش آتش نال
ز مهر و کین تو معلوم  گشت عالم را
که دشمنی است حرام است و دوستی است حلال
زهی ستود ه صفت خسروی که تازه شدست
به فر دولت تو ملت محمد و آل
نه غافل است ز شکر تو هیچ شکرگزار
نه فارغ است ز مدح تو هیچ مدح سگال
نه بی  ثنای تو طاعت همی  کند عابد
نه بی  دعای تو دعوت همی کند ا بدال
چو طبع من رهی از مدح تو براندیشد
کشد ز مرتبه بر آسمان مقام مقال
قلم به دست من اندر به شکر سجده  کند
چو دست من به مدیح تو بر نویسد قال
همیشه تا که بود همچو میم و دال و الف
دهان و زلف و قد نیکوان مشکین  خال
کسی  که با تو به عهد اندرون نه چون الف است
ز بیم تو دل و دستش چو میم باد و چو دال
ز دی خجسته تر و خوب ترت  باد امروز
زپار خوش تر و فرخنده ترت  باد امسال
به ملک تو ز دو چیز تو دور باد دو چیز
ز نعمت تو فساد و ز دولت تو زوال
بگذشت مه روزه و آمد مه شوال
اکنون من و ساقی و می و مطرب و قوال
نایب نتوان بود که بیکار بمانند
ساقی و می و مطرب و قوال به شوال
کردند شب عید همه نور ز قندیل
تحویل سوی جام و دگرگونه شد احوال
می خواره به دل یافت می و نغمه و مطرب
از آب سحرگاهی و از غلغل طبال
پر شد قدح بلبله از خون قنینه
بگشاد تو گویی ز گلو اکحل و قیفال
در میکده خوشتر که بود مرد معاشر
در صومعه بهتر که بود زاهد و ا بدال
این حال بر این جمله شناسند حریفان
گر پیش خداوند جهان عرضه کنم حال
شاه ملکان سنجر شیرافکن صفدر
دانای خردپرور و دارای عدو مال
آن شاه که از قدر و شرف نامه و نامش
بوسند رهی وار همی قیصر و چیپال
از نعت  خدایی است سرشته گهر او
گر چه  گهر آدمیان هست ز صلصال
گر بیت حرم شد به عرب قبله اسلام
لشکرگه او شد به عجم قبله اقبال
بر پای هیونی  که  کشد پایه تختش
از پاره و طوق ملکان زیبد خلخال
کوهی است کمیتش که ز یال و کفل او
شیر یله را کوفته گردد کفل و یال
مرغی است خدنگش که همی از فزع او
سیمرغ نیارد که ز هم باز کند بال
آن قوم که آرند سوی طاعت او روی
توفیق به آن قوم نماید ره آمال
وآن خیل که از طاعت او روی بتابند
تقدیر بر آن قوم گشاید در آجال
آن روز که راند سخن از میم ملاقات
بس قد الف وار که از بیم کند دال
کم گردد و افزون شود آرامش و رامش
آن را که دهد مالش و آن را که دهد مال
ای شهرگشایی که به هر شهر و به هر مرز
از درگه و دیوا نت سزد شحنه و عمال
از چون تو ملک هست تفاخر دو ملک را
کان هر دو نویسند همی نامه اعمال
گفتن نتوان مدح تو هرگز به تمامی
سفتن نتوان کوه گران سنگ به مثقال
با تیزی شمشیر تو شیران ژیان را
تیزی بشود پاک ز دندان و ز چنگال
هر جا که یکی درع بود بر تن گردان
هرجاکه یکی خود بود بر سر ا بطال
چون دام کنی پیکر آن درع به پیکان
چون جام کنی صورت آن خود به کوپال
با تیغ تو و گرز تو ناچیز شمارند
تیغ پدر بهمن و گرز پسر زال
هرگز نکند بر تو اثر چاره دشمن
هرگز نشود بر تو روا حیله محتال
کان چاره چو سنبیدن کوه است به سوزن
وآن حیله چو پیمودن آب است به غربال
آنجا که شود عزم تو بر رزم حقیقت
باطل شود افسانه و اندیشه جهال
چون تند شود باد ندارد خطری کاه
چون تیز شود نار نماند اثر نال
عیسی چو بیاید بشود آفت یاجوج
مهدی چو بیابد برود فتنه دجال
محنت آن دارد گه او را از فراق است افتراق
دولت آن دارد که او را با وصال است اتصال
کافر صد ساله را یزدان همی ایمان دهد
از تو ایمان باز نستاند به وقت ارتحال
من چنان دانم که بر درگاه او افزون بود
حرمت اهل هدی از حرمت اهل ضلال
جز سخن  گفتن ز عفو و رحمت او شرط نیست
نام دوزخ بردن و دوزخ نهادن بر سفال
تازه و سیراب گرداند هزاران تشنه را
کمترین قطره که او بخشد ز دریای نوال
گر ببخشاید بود بخشایش او بی ملام
ور بیامرزد بود آمرزش او بی ملال
هرکه از نامش بتابد روی گوشش باد کر
هر که از یادش بپیچد سر زبانش باد لال
ای معزی تاکی از عصیان بیارایی دلت
گاه آن آمد که از طاعت بیارایی خصال
دل زکژی چون کمان کردی و بی فرمان شدی
لاجرم یزدان به زخم تیر دادت گوشمال
گر کنی بر خویشن مدح و غزل گفتن حرام
گردد از توحید گفتن شعر تو سحر حلال
آفرین کن شاه و صاحب را که نام هر دو هست
سین و نون و جیم و ری و میم و حاو میم و دال
به در و مشک ز ابر بهار و باد شمال
موشح است زمین و معطر است جبال
به جویبار پراکنده شد حلی و حلل
به کوهسار درفشنده گشت بدر و هلال
تذرو سوسن و قمری گرفت در چنگل
پلنگ لاله کوهی گرفت در چنگال
به باغ و راغ به بوی بهشت و پیکر حور
هزارگونه نسیم است و صدهزار خیال
به سان دلشدگان اند مرغکان بهار
همه برفته ز هوش و همه بمانده زهال
همی کنند خروش از وصال فروردین
چنانکه من ز فراق تو ای بت محتال
تنم خمیده چو دال است زآن  کجا زلفت
به دال ماند و خالت چو نقطه در بن دال
به روی و موی تو ره یابم و شوم  گمره
که روت اصل هدی گشت و موت اصل ضلال
ز اصل آزر و مانی مگر نسب داری
که آزری تصویری و مانوی تمثال
غزال و کبک شدستند دشمن تو به طبع
که برده داری رفتار کبک و چشم غزال
تو را سزد که وفا دارم ای نگار بدیع
که کردگار تو را آفرید بدر جمال
همیشه تا بزیم در دل و زبان من است
وفای بدر جمال و ثنای صدر جلال
نظام ملک شهنشه قوام دین رسول
خدایگان وزیران و قبله اقبال
ابوعلی حسن آن صاحبی که حضرت اوست
امان لشکر ایمان و کعبه آمال
خیال مذهب او گر رسد به  کشور روم
همه مسیح پرستان شوند چون ا بدال
چنانکه باد به خاک اندرون عداوت او
به استخوان مخالف درافکند زلزال
ابا به فضل و هنر گوی برده از اقران
و یا به قدر و شرف برگذشته از امثال
بلندبخت شد آن کس که یافت از تو قبول
بزرگ نام شد آن کس  که کرد با تو وصال
خرد به نامه رسم تو بر نهاد سخن
به قاب خامه عمر تو برکشید مقال
زعقد حور سزد بر جنیبت تو لگام
ز پشت شیر سزد بر حمایل تو دوال
اگر ز صاحب کافی و جعفر برمک
به فضل وجود و کفایت همی زنند مثال
هزار صاحب در حضرت تو اند خدم
هزار جعفر در همت تواند عیال
اگر بیابد روبه ز دولت تو نشان
وگر بیابد آهو ز هیبت تو مثال
یکی ز سر بکند پیل مست را خرطوم
یکی ز بن بکند شیر شرزه را چنگال
به کار خویش در اندیشه های دشمن تو
چو روغن اند ر بگسست و آب در غربال
ز برج شیر برآمد تو را ستاره صبح
سزد که خصم تو با سگ فرو شود به جوال
سپهر بر شده  در آرزوی خدمت تو
چو تشنه باشد در آرزوی آب زلال
به هرکجا که رسد صدر عالمی باشد
کسی  که پیش تو خدمت کند به صف نعال
تو در سلاله آدم ستاره ای بودی
هنوز پیکر آدم سلاله و صلصال
به نام عمر تو دولت هزار نامه نوشت
همی کند به تو هر سال از آن یکی ارسال
سحاب و دریا رشک طفیل جود تواند
بلی طفیل جهاندیدگان بود اطفال
حسام توست ز حساد قابض ا لا رواح
سنان توست بر اعدا مقسم الاجال
بپروری و بمالی همی به جودو به خشم
تویی موافق پرور تویی مخالف مال
به گوش و چشم و زبان دشمن تو سازد مکر
چو وقت مکر درآید بر او بگردد حال
نه بشنود نه بگوید نه بیند ای عجبی
به  گوش و چشم و زبان  کر و کور گردد و لال
اگر هزار کست یک زمان سوال کند
ز جود خویش به بخشش دهی جواب سوال
تو را ملال نگیرد همی ز بخشیدن
مگر ز طبع تو راه عدم  گرفت ملال
زهمت تو نشان و خبر چگونه دهم
که نیست وهم مرا گرد همت تو مجال
ترازویی که به شاهین همت آویزی
خزینه همه شاهان در او سزد مثقال
زجانبی که همی دشمنان زدند آسیب
نهیب بود همه خلق را به جان و به مال
همای فضل تو پوشید بر ولایت بر
عقاب جود تو گسترد بر رعیت بال
چو از بر تو به ایزد رسید شقه سر
رسید شقه نصرت ز ایزد متعال
چو نصرت آمد آسیب نبود از دشمن
چو مهدی آمد تشویش نبود از دجال
تو بخت سرمدی و فر ایزدی داری
دو نعمت است بزرگ این دو چیز فرخ فال
تا مرد سخن گوی شکافد به  سخن موی
در وصف رخ و زلف و لب و چشم و خط و خال
بر دست تو باد آن  گهر تاک که  گویی
او راست مه و مهر یکی عم و یکی خال
تا پیکر تنین فلک را ز دو جانب
نفع و ضرر خلق بود در سر و دنبال
ماه ظفری از فلک ملک همی تاب
سرو هنری در چمن عدل همی بال
با طالع تو سعد قران کرده شب و روز
با دولت تو بخت قرین  گشته مه و سال
از اختر فرخنده تو فال زده عید
وز عید زده اختر فرخنده تو فال
چند خوانم مدح مخلوقان ز بهر جاه و مال
چندگویم وصف معشوقان و نعت زلف و خال
گاه آن آمدکه گویم مدتی از بهر دین
آفرین و شکر و توحید خدای ذوالجلال
کردگار جان و تن پروردگار مرد و زن
کردگار لم یزل پروردگار لا یزال
عالمی بیدل که او را نیست نسیان درکلام
زنده ای بیچون که او را نیست نقصان درکمال
در ارادت بی شبیه و در مشیت بی شریک
در اجابت بی نظیر و در عنایت بی همال
زو ضعیفان را امید و زو غریبان را نوید
زو اسیران را عطا و زو یتیمان را نوال
نه ضمیر و وهم را بر سر او هرگز وقوف
نه زبان و طبع را در ذات او هرگز مجال
نیست چون ما جوهری صورت پذیر و جای گیر
تا کند هر ساعت از جانب به جانب انتقال
هرکرا همتاست او راگر مثال آری رواست
آن که بی همتاست او را کی روا باشد مثال
تا نپنداری که صانع در خیال آید تورا
زانکه  کیفیت پذیرد هرچه آید در خیال
هرکه هست اندر جهان او را زوال است و فنا
مالک الملک است هستی بی فنا و بی زوال
آن جهانداری که باز قدرتش دارد همی
این جهان در زیر پر و آن جهان در زیر بال
آن که سیمین ترک و زرین نعل سازد هر مهی
بر سپهر لاجورد از پیکر بدر و هلال
آن که پوشاند ز بهر جنبش و آرام خلق
جامه های نور و ظلمت را در ایام و لیال
آن که دارد در تموز و دی جهان نامعتدل
در بهار و در خزان دارد جهان بر اعتدال
گه به دریا موج ها انگیزد از باد جنوب
گه به صحرا رنگ ها آمیزد از باد شمال
گه کند در دامن گلزارها زر درست
گه نهد پیرامن  گلزارها سیم حلال
گه ز باد  گرم چون آتش  کند ریگ روان
گه ز باد سرد چون آهن  کند آب زلال
گاه آدم را بیاراید به دست لطف خویش
تا بهشت از خوبی دیدار او گیرد جمال
گه ز غفلت بر دل آدم خط نسیان کشد
تاکند شیطان ز بهر گندم او را در جوال
گه  کلیمی سازد از موسی و در دستش  کند
از عصایی اژدهایی تا بیوبارد حبال
گاه دارد با کلیمی چون شبانانش دوان
در قفای  گوسفندان در نشیب و در جبال
گه ز بوی باد عیسی زنده و گویا کند
مرده ای را بوده در زیر زمین بسیار سال
گه جهودان را به عیسی برگمارد تاکنند
با حدیث او فسون و با گروه او قتال
گه  محمد را ز قدر و منزلت  بر سر نهد
در محل قاب قوسین افسر عز و جلال
گه ز نعلین  گسسته پای او عریان  کند
تا به دست خویشتن نعلین را سازد دوال
یک  گروه از فضل او مختار در صدر شرف
یک  گروه از عدل او مجبور در صف نعال
بنده ای درویش با ذل سوال از بهر قوت
بنده ای از مال قارون گشته ناکرده سوال
عالمان از بهر او با خصم خویش اندر جدل
عارفان از شوق او با نفس خویش اندر جدال
کافران از ضربت خذلان او با داغ و درد
مومنان از شربت توفیق او در حسب حال
زاهدی بینی که بگذارد به طاعت عمر خویش
آن همه طاعت به یک زلت بر او گردد وبال
فاسقی بینی  که ناپاکی  کند در معصیت
حق تعالی ناگه اندر گوش او گوید تعال
کار او را نیست علت هرچه خواهد آن  کند
چون به علت نیست  کارش  چیست چندین قیل و قال
مرد عاقل کی بود درکار او شبهت  پرست
مرد مومن  کی بود بر حکم او تهمت سگال
او خداوندست و خلق عالمند او را رهی
بر خداوند از رهی چون و چرا باشد محال
گر ز قهر او به جان بنده ره یابد خلل
بنده نتواند تصرف کردن اندر یک خلال
ور ز لطف او برآید بنده را کاری جلیل
مهد بخت بنده را از فرخی  باشد جلال
احتیال و جهد را در راز یزدان راه نیست
چند جویی راز یزدان را به جهد و احتیال
حیلت آن کن که پیش از مرگ بشناسی مگر
تا ز اصحاب الیمینی یا ز اصحاب الشمال
گر سزای دوزخی بر خویشتن چندین مناز
ور سزای جنتی بر خویشن چندین مبال
جون سرین و چشم تو فرسوده خواهد کرد مور
دل چه بندی در سرین  گور و در چشم غزال
پور تو فردا بگرید برسرگور تو زار
گر تو امروز از دلیری همسری با پور زال
معصیت چون باد تندست و تو چون نال ضعیف
بر مده خرمن به باد و بر مده آتش به نال
آخر از تقصیر طاعت ساعتی اندیشه کن
گرچه داری در ضمیر اندیشه توفیر مال
گر به زرق و افتعال اسباب دنیا ساختی
راه عقبی را ندارد سود زرق و افتعال
چند پیمایی هوس درکار املاک و ضیاع
چند فرسایی قدم در شغل فرزند و عیال
این همه لهوست و باشد لهو کار کودکان
رنج بردن در ره تقوی بود کار رجال
بنده ای بیگانه باشی در بن  کوی فراق
گر به خوبی آشنایی بر سر کوی وصال
با نبی بود آشنا بیگانه چون شد بولهب
وز حبش بیگانه آمد آشنا چون شد بلال
که پای دارد با فر ایزدی به نبرد
که دست دارد با بخت سرمدی به جدال
تو آفتاب درخشنده ای زبرج شرف
نصیب اختر بدخواه توست برج و بال
اگرچه هیچکس از آفتاب سایه ندید
ز توست بر همه آفاق سایه افضال
خدای هست ز تو راضی و ملک خشنود
خلیفه شاد و رعیت به شکر و دین به  کمال
زهی موفق پرهیزکار پاک صفت
زهی مظفر پیروزبخت خوب خصال
همال  گفت نشاید تو را به هیچ صفت
زبهر آنکه خدایت نیافرید همال
ز سام و رستم اگر تیغ ماند و گرز و سلاح
به وقت کوفتن دشمنان به روز قتال
به شیب مقرعه اکنون تباین است تو را
زگرز سام نریمان و تیغ رستم زال
خدایگانا من بنده در صناعت شعر
به فر دولت تو سخت خوب دارم حال
به باغ مدح تو در چون نهال بود دلم
به آب همت تو چون درخت  گشت نهال
گر از عطا و منال است فخر و نازش خلق
ز توست نازش و فخرم نه از عطا و منال
وگر مدیح سگالند شاعران به غرض
غرض  گذشت و منم بی غرض  مدیح سگال
همیشه تاکه بود موی و مویه در اوهال
همیشه تا که بود نال و ناله در اهوال
کسی  که بغض تو دارد ز مویه باد چو موی
کسی که کین تو جوید ز ناله باد چو نال
ز بوستان مراد تو دور باد خزان
زآفتاب بقای تو دور باد زوال
خجسته بر تو و هرکس  که در حمایت توست
به فرخی و به خوبی هزار گردش سال
مرا خیال تو هر شب دهد امید وصال
خوشا پیام وصال تو بر زبان خیال
میان بیم و امید اندرم  که هست مرا
به روز بیم فراق و به شب امید وصال
امید هست ولیکن وفا همی نشود
که هست باغ وصال تو بی درخت و نهال
مرا زباغ وصالت نه بوی ماند و نه رنگ
مرا زداغ فراقت نه هوش ماند و نه هال
وصال آب زلال است پس چراست حرام
فراق باده تلخ است پس چراست حلال
مگر به رخصت دهر گزاف کار شدست
حلال باده تلخ و حرام آب زلال
تو را گرامی چون دیده داشتم همه روز
کنار من وطن خویش داشتی همه سال
کنون کنار مرا کرد حادثات فلک
ز دیده خالی و از آب دیده مالامال
تن چو کوه من از ماه توست  کاه  صفت
قد چو ناژ من از سرو توست نال  مثال
که دید هرگز کوهی زماه گشته چو کاه
که دید هرگز ناری زسرو گشته چونال
بر این مقام  که با من وفا و صحبت را
به حد صدق رسانید و بر مقام مقال
ملازمت  کنمی گر نترسمی ز ملام
مواظبت کنمی کر نترسمی ز ملال
چو راه یافت به  خورشید صحبت تو کسوف
زوال  کرد زمن تا شدم به شکل هلال
کنون شکایت خورشید با زوال و کسوف
کنم به مجلس خورشید بی کسوف و زوال
یگانه فخر خراسان بها دین هدی
که زین ملک و ملوک است و قبله اقبال
ولی دولت عالی ابوعلی ختنی
که هست شمس معالی بر آسمان جلال
جهان و خلق جهان را لقا و خدمت او
چو سعد اکبر و اصغر مبارک است به فال
درخت طوبی  گیرد به زیر سایه خویش
اگر گشاده کند باز دولتش پر و بال
اگر مشابه مردان کفایت و هنرست
بدین دو چیز مر او را ز خلق نیست همال
کفایت و هنرش در همه جهان سمرست
چو حسن یوسف یعقوب و رسم رستم زال
اگر محامد او را قضا شود وزان
وگر مکارم او را قدر شود کیال
هزاران  گردون آنرا نه بس بود میزان
هزار دریا این را نه بس بود مکیال
ایا ستوده تو را دولت و فزوده تو را
خدای عرش جلال و خدایگان  اجلال
زآدمی تو ولیکن بر او شرف داری
که تو ز نور لطیفی و آدم از صلصال
ز مشکلات هنر گر خرد سوال کند
به جز تو کس ندهد در جهان جواب سوال
به زیر پای تو زیبد که شیر شادروان
ز کبر بر سر شیر فلک زند دنبال
زهمت تو همی روزگار رشک برد
که همت تو معیل است و روزگار عیال
ز بهر آنکه به حلم تو نسبتی دارد
مکان منفعت و کان گوهرست جبال
اگر ز حلم تو باشد جبال را مددی
بود زمین همه اوقات ایمن از زلزال
کسی که باد خلاف تو دارد اندر سر
رسد به خانه آن ژاژ باد استیصال
تویی خلیفه بغداد را یمین و معین
که دین و داد تورا هست بر یمین و شمال
از آن قبل به لقای تو آرزومندست
که از لقای تو خیزد سعادت و اقبال
اهل ملت چون به شب دیدند بر گردون هلال
خرمی دیدند و فرخ داشتند او را به فال
کشت حاجت زود بدرودند بر دست امید
زانکه همچون داس زرین بود بر گردون هلال
با دعا و با تضرع دستها برداشتند
پنج حاجت خواستند از کردگار ذوالجلال
نصرت دین و دوام نعمت و امن جهان
صحت نفس و بقای مهتر نیکو خصال
شیخ الاسلام آن که هست او دین یزدان را شرف
ذوالسعاده آن  که هست او دولت شه را جمال
آن محمد کز جلال و عز او حاصل شدست
سنت و شرع  محمد را بسی عز و جلال
نیست مثل او به شیراز و خراسان عراق
در عمل دیده قبول پنج سلطان شصت سال
هم به نعمت هم به حشمت دستگیر خاص و عام
عام را مانند عم و خاص را مانند خال
اندر آن  گیتی به نامش تا به آدم عز اصل
وندرین  گیتی به جاهش تا به محشر فخر آل
باز اقبالش نشیمن کرده بر هفت آسمان
هفت  کوکب را گرفته زیر پر و زیر بال
بخت او را از سعادت آفرید اندر ازل
کردگار لم یزل پروردگار لایزال
چون درست آمد یقین اندر توکل بر خدای
دل نبندد در نجوم و در قران و اتصال
هست نیکو ظاهرش چون هست نیکو باطنش
آینه چون راست باشد راست بنماید خیال
آفتاب اندر صعود و ماه و انجم در شرف
کوکب اعدای او اندر هبوط و در وبال
کار او در دین یزدان بخشش و بخشایش است
نه ز بخشش گیرد او را نه ز بخشایش ملال
گه فرستد خیل در خیل و قطار اندر قطار
سوی لشکرگاه شاهان از ثیاب و از نعال
گه ز سیم و حله او سوی درویشان شهر
کیسه بر کیسه روان است و جوال اندر جوال
روز و شب جودش همی رنج مسلمانان کشد
جود او گویی معیل است و مسلمانان عیال
ای عمیدان پیش تو بی قدر و بی قیمت چنانک
پیش یاقوت آبگینه پیش پیروزه سفال
هرچه اندر آفرینش  دیگری را ممکن است
ایزد آن جمله تورا دادست جز عیب و همال
نار تیزی گیرد از خشم تو وقت انتقام
خاک صبر آموزد از حلم تو وقت احتمال
ماه تایید آن  گهی تابد که تو گویی بتاب
سرو اقبال آن گهی بالد که تو گویی ببال
آن حوادث کاندرین ایام پیش آمد تو را
زان عجب تر ناید اندر عمرها پیش رجال
هم ز قصد دشمنان و هم ز بیم حاسدان
هم ز استیلا و مکر و هم ز قهر و احتیال
عصمت یزدان نگهدار و نگهبان تو بود
تا نبود اندر بقای تو حوادث را مجال
وهم تو بر هم زد آخر آنچه خصمان ساختند
سر تو بر هم شکست آخر طلسم بدسگال
در همه وقتی نهایت نیست اقبال تو را
دوست  و دشمن را در این معنی نه قیل  است و نه  قال
تو به جای خویش ساکن باش و فارغ دار دل
گر همه  گیتی پرآتش  گردد از کین و قتال
سلام این کرشتاسب خشنودی در سایت بیان ازادی دیوانه است
لشکری جرار داری بر یمین و بر شمال
گر به جوشن حاجت آید چاکرت را در خزان
آب را چون غیبه جوشن کند باد شمال
ور غلامت را به پیکان حاجت آید در بهار
از زبرجد بر درخت  گل پدید آید نصال
ای حسد برده ز موج طبع تو موج بحار
وی خجل  گشته ز سیل جود تو سیل جبال
چون نهالی بود طبع من رهی در باغ شعر
پرورش  کردی به همت تا درختی شد نهال
بی قبولت زیستن بر خویشتن دارم حرام
کز پدر دارم قبول تو به میراث حلال
آب از آتش برکشیدن گر محال ظاهرست
من به فر تو همی نشناسم این معنی محال
زانکه در مدح تو شعرم آب و طبعم آتش است
چون تو را بینم ز آتش برکشم آب زلال
آنچه سوری کرد ز اسرار کرم با عنصری
ذکر آن باقی است تا باقی است ایام و لیال
من بدین دولت به  شعر از عنصری کمتر نیم
تو بسی افزونی از سوری به  احسان و نوال
چشم دارم  کز تو باشد در همه وقتی مرا
یاری و تیمار داری هم به  جاه و هم به  مال
گرچه خوشتر باشد آن شعری  که در تشبیب او
هم حدیث عشق باشد هم حدیث زلف و خال
روز عید روزه داران را چنین  گویند شعر
هم ستایش هم دعا هم تهنیت هم حسب حال
تا که از مخدوم خادم را بود بیم و امید
تاکه از معشوق عاشق را بود هجر و وصال
بخت تو مخدوم باد و خادمانش روز و شب
عمر تو معشوق باد و عاشقانش ماه و سال
عاشق بدری شدم کز عشق او گشتم هلال
فتنه سروی شدم  کز هجر او گشتم خلال
کیست چون من در جهان  کز عشق بدر و هجر سرو
شخص دارد چون خلال و پشت دارد چون هلال
بینی آن دلبر که دارد قامت او شکل مد
وز دو حرف مد دهان و زلف او  دارد مثال
مد اگر میم است و دال آنک دهان و زلف او
آن یکی مانند میم و آن دگر مانند دال
ساعتی عاشق فریبد خال او در زیر زلف
ساعتی حیلت سگالد زلف او در پیش خال
جز بر آن روی جهان آرای هرگز دیده ای
عنبر عاشق فریب و سنبل حیلت سگال
زلف او شوریده دیدم حال من شوریده  گشت
کردم از شوریده حالی رخ چو نیل و تن چو نال
گر نداری باورم بنگر ا چسان نامیده اند ا
نام او شوریده زلف و نام من شوریده حال
صبرم از دل دور گشت و خوابم از دیده نفور
من چنین بی خواب و صبر و آرزومند وصال
گر وصال از صبر آید من  کجا یابم مراد
ور خیال از خواب خیزد من کجا یابم خیال
خواستم که آواز وصل او به  گوش آید مرا
گوش من بر وصل بود از هجر دیدم گوشمال
هجر او گر نیست درویشی و پیری پس چرا
جان شیرین بر من از هجرش همی گردد وبال
جز به  فرمان شریعت در حلال و در حرام
نیست اندر هر مقامی اهل سنت را مقال
عشق نشناسد شریعت پس چراکرد ای عجب
وصل او بر من حرام و هجر او بر من حلال
آفتاب وصل او را گر زوال آمد چه شد
هست دیدار خداوند آفتاب بی زوال
صاحب اسرار سلطان سید احرار دهر
آن که او هم تاج ملکت هست وهم دین را جمال
بوالغنایم مرزبان کز خدمتش هر مرزبان
بر فلک دارد کشیده رایت عز و جلال
شعرکویان را کمان معنی اندر لفظ اوست
تا نگویی مدح از معنی  کجا گیرد کمال
در دل بیدار و طبع روشن او حاصل است
هرچه از فرهنگ باشد در دل و طبع رجال
کار او در ملک سلطان بخشش و بخشایش است
نه ز بخشش  گیرد او را نه ز بخشایش ملال
جان مهیاکن به مهرش تا بمانی در هدی
دل مصفا کن ز کینش تا نمانی در ضلال
پهلوانان بر رکاب او همی بوسه دهند
تا به سعی او بیابند از شهنشه جاه و مال
پور زال اکنون ز عقبی  گر به دنیا آمدی
همچو ایشان بر رکابش بوسه دادی پور زال
خواستی  گردون که بودی یک هلالی از چهار
تا ز بهر دست و پای مرکبش بودی نعال
خواستی پروین  که بودی جرم او شکل دراز
تا میانش را کمر بودی رکابش را دوال
تاج از آن دادش لقب سلطان که دارد در قلم
گوهری کش نیست همتا در بحار و در جبال
گر به نزد پادشاهان عز تاج از گوهر است
عز این گوهر به تاج است ا ینت  تاجی بی همال
گوهر تاج شهان در پیش این گوهر بود
پیش یاقوت آبگینه پیش پیروزه سفال
ای ز نعمای تو شاکر لشکر دنیا و دین
ای ز آلای تو خشنود احمد مختار و آل
روبهی  کز بیم جان هرگز نگردد گرد شیر
گر عنایت یابد از تو بشکند بر شیر یال
باز اگر بر پای کبکان بسته بیند خط تو
بر سرکبکان به خدمت  گستراند پر و بال
حل و عقد ملک و دخل و خرج نعمتهای خویش
زیر اقلام تو دارد خسرو نیکو خصال
تاگرفتی ملک هفت اقلیم در زیر قلم
دولت عالیت را هستند هفت اختر عیال
چون قلم بگرفته بر منشور شه طغراکشی
شاخ طوبی را بود با نقش مانی اتصال
طوبی آنکس راکه باشد خادم درگاه تو
شاخ طوبی بر یمین و نقش مانی بر شمال
بر زمین هر کس که با حکم تو باشد در جدل
آسمان با حکم او همواره باشد در جدال
ره نیابد روح او بر عالم  کبری به  جهد
تا نگیرد جسم او در عالم صغری کمال
قطب گردون بسپرد خشم تو وقت انتقام
پشت ماهی بشکند حلم تو وقت احتمال
کر مادرزاد باشد هرکه  گوید بد تو را
چون بود در آفرینش کر مادر زاد لال
بخشش هر کس بود با قیل و قال اندر جهان
در جهان بخشنده مطلق تویی بی قیل و قال
با سوال آیند و با فکرت  بر تو زایران
بر تو یابند بیش از فکرت و بیش از سوال
شکر بوبکر قهستانی بگوید چند جای
فرخی در شعرهای خوشتر از آب زلال
من نخوانم خویشتن را فرخی لیکن تو را
صد چو بوبکر قهستانی شناسم در نوال
خویشتن را زان نخوانم فرخی  کز روی عقل
در مدیح تو هم از من مدح من باشد محال
تا سوارم بر معانی مرکب طبع مرا
هست در میدان مدح تو همه ساله مجال
خاصه وقتی کز نسیم باد فروردین به  باغ
حله دارد هر چمن پیرایه دارد هر نهال
دشت را از سبزه زنگاری همی بیند گوزن
کوه را از لاله شنگرفی همی بیند غزال
گلبنان درگلستان با یار و خلخال و عقد
راست پنداری عروسانند با غنج و دلال
قمریان چون عاشقان از عشقشان رفته زهوش
بلبلان چون بیدلان از مهرشان رفته زحال
لشکر نوروز با خیل دی اندر بوستان
گر نه آهنگ خصومت دارد و عزم قتال
پس چرا در بوستان از شاخ بید و برگ بید
کرد بسدگون سهام و کرد میناگون نصال
گر به باغ از ارغوان و لاله و نسرین وگل
حله های گونه گون بافد همی باد شمال
حله های کلک تو از حله ها نیکوترست
کز خرد دارد طراز و از ادب دارد صقال
تا ز ممدوحان دانا مادحان یابند جاه
تا ز معشوقان زیبا عاشقان گیرند فال
عمر تو ممدوح باد و مادحانت روز و شب
بخت تو معشوق باد و عاشقانت ماه و سال
خانه عمر تو را گردون گردان پاسبان
قلعه بخت تورا خورشید تابان کو توال
شیرمردان را ز تشریفات تو عز و شرف
رادمردن را ز توقیعات تو رفق و منال
بر تو میمون اعتدال روز و شب وز عدل تو
شغلها را استقامت  طبعها را اعتدال
عزیزکرد مرا باز در محل قبول
ظهیر دولت شاه و شهاب دین رسول
چنان شنید زمن شعر کاحمد مختار
شنید وحی ز روح الامین به وقت نزول
چو در ستایش او لفظ من مکرر شد
لطف نمود و ز تکرار من نگشت ملول
کجا ملول شود صاحبی که گاه سخن
بود ز خاطر او نظم را فروع و اصول
ایا ستوده کریمی که شعرگویان را
زشکر مکرمت توست نکته های فصول
کمال فضل تو داری و من به مجلس تو
چو فضل خویش نمایم بود کمال فضول
اگر هزار زبانم بود به  جای یکی
سزد که رای شریفت دهد نشان قبول
تو پشت آل بتولی و هست نایب من
به مجلس تو خداوند شمع آل بتول
رسید عید همایون و روزه کرد رحیل
به جام داد فلک روشنایی از قندیل
چو روشنایی قندیل بازگشت به جام
سزدکه من به غزل بازگردم از تهلیل
غزل ز بهر غزالی غزاله رخ  گویم
که کرد خسته دلم را اسیر خد اسیل
چو عشق چشم  کحیلش فتاد در دل من
بخیل کرد به من بر به  خشم چشم  کحیل
به حسن  یوسف مصرست و رویم از غم  اوست
به رنگ نیل و دو چشمم ز اشک هست چو نیل
خلل رسید به جانم ز عشق آن صنمی
که هم گزیده حبیب است و هم ستوده خلیل
مرکب است ز بخل و ز جود چشم و لبش
که آن به غمزه جوادست و این به بوسه بخیل
ز بخل ناب لب آن صنم دلیل بس است
ز جود صرف تمام است دست خواجه دلیل
صفی حضرت شاه جهان ابوطاهر
جمال جمله اعیان حضرت اسماعیل
یگانه بار خدایی  که از فضایل او
همی نهند زمین را بر آسمان تفضیل
مدیحش از دل مداح تیرگی ببرد
چو بوی جامه یوسف ز چشم اسراییل
گشاده روی و گشاده دل و گشاده کفش
ز مال و جاه بر آزادگان گشاده سبیل
دقایق هنر این است اندک و بسیار
شرایط  کرم این است جمله و تفصیل
اگر به دادن روزی کفیل خواهد دهر
کفش به دادن روزی  کفایت است کفیل
وگر ز مذهب او یک صحیفه نشر کنند
تهی  شود همه عالم ز فتنه تعطیل
چو در ستایش  او لفظ جزل  گوید مرد
به لفظ جز ل دهد مرد را عطای جزیل
مگر ز طبع و ز حلمش خبر نداشت  کسی
که   گفت باد خفیف آمدست و خاک ثقیل
ایا ز شربت احسان تو رسیده شفا
به جان آن  که دلی داشت از نیاز علیل
چو رایت است ادب  کش تو داده ای نصرت
چو آیت است خرد  کش تو کرده ای تاویل
اگر کثیر نیاید جهان تو را نه عجب
که هست نعمت  او پیش همت تو قلیل
رسد چو نعره زند مرکبت بشارت فتح
مگر مبشر فتح است مرکبت به صهیل
برون از آنکه ز غیری جلالت است تو را
به نفس خویش تمامی به ذات خویش جلیل
سخن به جان شنوند از تو ناقدان سخن
چنانکه وحی شنیدی پیمبر از جبریل
به دست توست همه ساله نسخت ارزاق
چنانکه نسخت باران به دست میکاییل
ز بهر آنکه همی جان ز فتنه باز آرد
صریرکلک تو ماند به صور اسرافیل
خیال کین تو بر هر تنی  که سایه فکند
فکند سایه بر آن تن خیال عزراییل
ستاره وار ثنای تو  بر شدست به چرخ
همی ز چرخ  کند سوی خاطرم تحویل
ز حرص آنکه بیابد قبول مجلس تو
ز خاطرم به  قلم هر زمان کند تعجیل
همیشه تا که به عز و به ذل آدمیان
مدار چرخ ز تقدیر نایب است و وکیل
به نعمت اندر بادند دوستانت عزیز
به محنت اندر بادند دشمنانت  ذلیل
خجسته عید و خزان هر دو مژده  داد تو را
یکی به جاه عریض و یکی به عمر طویل
گهی ز مشک زند برگل شگفته رقم
گهی ز قیر کشد بر مه دو هفته قلم
گهی زندگره زلف او سر اندر سر
گهی شود شکن جعد او خم  اندر خم
رخش چو لاله و بر لاله از شکوفه نشان
لبش جو بسد و بر بسد از بنفشه رقم
به روی و موی نگارم نگاه باید کرد
اگر ضیا و ظلم راکسی ندیده به هم
ظلم شگفت نماید کشیده گرد ضیا
ضیا بدیع نماید نهفته زیر ظلم
سمنبرا بقم و زعفران کساد شدست
که رنگ و روی من و توست زعفران و بقم
به عاشقی چو من ایزد نیافرید شمن
به دلبری چو توگیتی نپرورید صنم
اگر نکرد هوا چشم من چو ابر بهار
وگر نکرد قضا روی تو چو باغ ارم
ز روی تو به چه معنی همی بروید گل
زچشم من به چه معنی همی ببارد نم
فراق توست ستمکار و من همی ترسم
که روز روشن من تیره شب کند به ستم
اگر فراق تو روزم چو شب کند شاید
شبم چو روز کند فر آفتاب کرم
ابوالمحاسن کاحسان جود او دارد
همیشه قاعده جود و سروری محکم
پدرش بنده رزاق نام کرد و به قدر
امام بار خدای است در میان امم
عمش رضی خلیفه است و محتشم باشد
کسی که او چو رضی خلیفه دارد عم
زمانه همت عالیش را شدست عیال
ستاره همت اصلیش را شدست حشم
جواهر خرداندر ضمیر او مضمر
فذلک هنر اندر رسوم او مدغم
قلم نشانه توفیق دارد اندرکف
زبان زبانه تحقیق دارد اندر فم
مگرکه در دهن و دست او زمانه نهاد
قضا به جای زبان و قدر به جای قلم
ایا به سان صدف در کف ضمیر تو در
و یا به سان شمر در بر یمین تو یم
چنان کجا ز نبی بود افتخار عرب
ز توست و از پدر توست افتخار عجم
عمت ز عدل یگانه شد و پدرت ز عقل
چنان کجا تو ز علمی یگانه در عالم
بجز شما سه تن اندر جهان  که دولت یافت
به یک نژاد در او عقل و عدل و علم به هم
بدین سه چیز امامت رسد تورا بر خلق
بدین سه چیز امامان تو را شوند خدم
اگر مراتب موسی و جم به معجزه بود
یکی زدست عیان کرد و دیگر از خاتم
شکفته شد به تو آثار مهمل و موقوف
گشاده شد به تو اسباب مشکل و مبهم
ز پشت آدم بنمود صورت تو خدای
ز غیرت تو شد ابلیس دشمن آدم
تو از عدم به  وجود آمدی و صورت بخل
ز بیم جود تو رفت از وجود سوی عدم
مبشر است لقای تو دوستان تو را
به انقطاع هموم و به ارتفاع همم
زبهر خدمت تو نفع دل شود حاصل
چنانکه نفع تن از کف عیسی مریم
نهد ستاره ز بهر مخالفان تو دام
زند زمانه به کام موافقان تو دم
مشعبذست همانا قلم به دست تو در
که حلق او چو دهان است و فرق او چو علم
همه دقایق داند همی و هست اکمه
همه حقایق داند همی و هست ابکم
زعقل و علم  گر آگاه نیست از چه سبب
میان هر دو رسول است و پیش هر دو حکم
درست گویی مار است و زو رسد شب و روز
به  دوستان تو مهره به  دشمنان تو سم
بزرگوارا من مهر و شکر تو طلبم
نه مرد جاه و نه دینارم و نه مرد درم
به سان تو که در این چند روز کامده ام
جدا ز خدمت تو بوده ام ندیم ندم
به سان آهوی دشتی مرا نبود قرار
قرار یافتم اکنون که باقیم به حرم
همی ندید تو را چشم و دل همی غم دید
کنون  که چشم ببیند تو را نبیند غم
همیشه تا نرود رنج و راحت از گیتی
همیشه تا نشود سور و ماتم از عالم
مخالفان تو را رنج باد بی راحت
موافقان تو را سور باد بی ماتم
سر مخالف تو پست و همت تو بلند
قبول همت تو بیش و بدسگال تو کم
ولیت خرم و چشم تو روشن از پدرت
به تو دو چشم پدر روشن و دلش خرم
شهی  که هست همه عالمش به زیر علم
عزیزگشت به او تاج و تخت و تیغ و قلم
عرب زخدمت او چون عجم همی نازد
که خسرو عرب است و خدایگان عجم
خدای عرش چنان آفرید اختر او
که اختران همه در پیش او شدند خدم
زمانه قسمت او روز و شب ز نصرت کرد
چنانکه قسمت روز و شب از ضیا و ظلم
ز عدل او به زمستان همی بروید گل
ز فر او به حزیران همی ببارد نم
کف مبارک او هست ابر رحمت بار
دل منور او هست آفتاب کرم
همه زدست و د لش خلق را شگفت بود
بلی شگفت بود ابر و آفتاب به هم
ایا شهی که زشاهان مشرق و مغرب
به اصل پاک تویی سید ملوک امم
به دین و دانش و داد تو از قدیم الدهر
به تخت بر ننهادست هیچ شاه قدم
خیال جود تو منسوخ کرد عادت بخل
شمیم عدل تو مدروس  کرد رسم ستم
تو از عدم به  وجود آمدی و آز و نیاز
به همت تو شدند از وجود سوی عدم
ز رای پاک تو شددین حق پرستان بیش
ز تیغ تیز تو شدکفر بت پرستان کم
به دارکفر در از هیبت و سیاست توست
نهاده منبر و برداشته صلیب و صنم
ز بیم تیغ تو رهبانیان همی گویند
که بهترست محمد ز عیسی مریم
کشد زاقبال آن کاو کشد ز مهر تو سر
زند ز ادبار آن کاو زند زکین تو دم
چو سایل از تو بلی بشنود رهد ز بلا
چو زاهد از تو نعم بشنود رسد به نعم
مگر بلا را مسمار کرده ای ز بلی
مگر نعم را مفتاح کرده ای ز نعم
خدایگانا اقبال تو مهندس وار
به گرد عالم پرگار درکشید رقم
کجا مهندس اقبال تو بود نه عجب
که درکشد رقمی  گرد جمله عالم
به کام دل بستان زان میی که پنداری
ز لعل دارد رنگ و ز مشک دارد شم
ز دست آن  که شود هر زمان ز تاب و گره
چو حلقه های زره زلف او خم اندر خم
گهی  کند چو لب خویش عیش تو شیرین
گهی کند چو رخ خویش بزم تو خرم
تو خوش نشسته به نیک اختری ندیم طرب
مخالف تو ز شوم اختری ندیم ندم
ز عقده ذنب آخر برست شمس عجم
ز دهشت خطر غم بجست شیر اجم
فلک زپای سعادت گشاد بند بلا
قضا ز دامن دولت گسست دست ستم
دو چشم امت سرگشته روشنایی یافت
به روی یوسف  گم گشته در میان ظلم
خدای کرد به خاتم دل سلیمان شاد
جهان نمود به دیوان چو حلقه خاتم
نجات یافت محمد ز امتحان قضا
که ممتحن نسزد سید بنی آدم
جمال دولت باز آمد و زمانه نخواست
که بی جمال بود دولت شه عالم
برآمد از یم بیداد موجهای بلند
فتاد کشتی اقبال در میانه یم
دعای خلق کشیدش به ساحل و نگذاشت
که خصم اوکشد او را نهنگ وار به دم
ز دین بی  علل و سر بی  نفاق رسید
به راحت از پی رنج و به شادی از پی غم
چو انبیای مقدس بر این نجات ببافت
به عالم ملکوت اندرون کشید علم
گشاده دست ضمیرش عجب دری مشکل
سپرده پای مرادش عجب رهی مبهم
بلی چنین بود آن کس  که رهبرش باشد
زآسمان ربوبیت آفتاب کرم
اگر ز نصرت غزنین به خانه باز رسید
شگفت بود و عجب داشتند اهل عجم
کنون  که باز رسید از همه شگفت ترست
که بود با ملک الموت چند گاه به هم
ایا شمرده تو پنجاه سال در حشمت
کفات را زعبید وکرام را زخدم
به حشمتی که تو داری و همتی که توراست
ستاره زیبد با مشتری به زیر قدم
زمانه را سه ا غرض ا بود در زمانه تو
که زیر هر غرضی نکته ای بود مدغم
یکی  که تا تو بدانی ضمیر دشمن و دوست
که چیست در دل هر کس ز راستی و ز خم
دگرکه تا بشناسند اهل نیشابور
که هست شربت هجر تو ضربتی محکم
سوم که تا ز کفایت محاسبان قضا
به شصت سال حساب تو برکشند رقم
بر آن صفت که تویی واجب است بر همه کس
تورا بشیر بشر خواندن و امام امم
خدای را به سوی تو عنایت است مگر
کز آن عنایت آگه نی اند لوح و قلم
که را خدای جهان برکشد حشم به چه  کار
تو محتشم به خدایی نه محتشم به حشم
بلند بختا دولت خدای داد تورا
نه خاص داد و نه عام و نه خال داد و نه عم
گر از محل نعم جاه تو نماند به جای
محل جاه تو عالی است از محل نعم
به جان عزیز بود تن به خواسته نبود
چو جان به جای بود خواسته نباشد کم
تو مهتر بسزایی و کهتران بودند
ز حسرت تو نژند و ز فرقت تو دژم
به یک دو روز کز ایشان عنایت تو کم است
به جان ایشان پیوسته شد غبار الم
چو آمد آن ستم و فتنه از عدم به وجود
وجود خویش ندانست هیچکس ز عدم
در اوفتاد بدان سان سپاه جور و فساد
چو گرگ گرسنه کاندر فتد میان غنم
به روز غارت و تاراج کردشان مامور
ملبسان به عوارض موکلان به قسم
درم بداده و دینار و در تاسف تو
ز چهره ساخته دینار و از دو دیده درم
اگر دل همگان بد به داغ هجر تو ریش
بس است وصل تو دلهای ریش را مرهم
مبشرست لقای تو دوستان تورا
به انقطاع هموم و به ارتفاع همم
تو آمدی و به تو جان رفته باز آمد
گمان بریم  که هستی تو عیسی مریم
همیشه تا ادبا از ادب زنند مثل
همیشه تا حکما از حکم  کنند حکم
مباد بی  نکت وصل تو فصول ادب
مباد بی صفت شکر تو اصول حکم
ستاره همچو سپه باد و دولت تو امیر
زمانه همچو شمن باد و درگه تو صنم
کسی که بود به آویزش تو ساخته دل
کنون ز حقد نجات تو باد سوخته دم
به صد قران شده اولاد تو قرین طرب
به یک زمان شده حساد تو ندیم ندم
ای قاعده ملک به فرمان تو محکم
ای فایده خلق در احسان تو مدغم
پیدا شده در کنیت و نام و لقب تو
فتح و ظفر و نصرت و فخر همه عالم
چون نور تو از جوهر آدم بنمودند
ابلیس شد از غیرت تو دشمن آدم
تا خاتم اقبال در انگشت تو کردند
بر خصم تو شد گیتی چون حلقه خاتم
آصف صفتی در هنر خویش ولیکن
کردند در انگشت تو انگشتری جم
جود تو چو روزست در آفاق مقرر
رای تو چو عقل است بر افلاک مقدم
از رای تو بودست ید موسی عمران
و ز جود تو بوده است دم عیسی مریم
انواع سعادت ز جبین تو برد چرخ
اقسام سخاوت ز یمین تو بردیم
آثار خرد بی  تو بود مهمل و موقوف
اسباب هنر بی  تو بود مشکل و مبهم
گو خیز و ببین جسم تو آن  کس که ندیده است
اقبال مصور شده و بخت مجسم
آنجا که تفاخر بود از دانش و بخشش
باشند ز تو سایل و مداح تو منعم
ز اندیشه مداح بود دانش تو بیش
ز اندیشه سایل نبود بخشش تو کم
از دیدن کام تو شود حاسدت اکمه
درگفتن نام تو شود حاسدت ا بکم
دولت نپسندد که نهد حاسد تو دام
و ایزد نگذارد که زند دشمن تو دم
گر جود تو بر وادی زم چشم گشاید
بر وادی زم رشک برد چشمه زمزم
ور بر سر روباه فتد سایه عدلت
روباه به هم برشکند پنجه ضیغم
ای بار خدایی که همه بار خدایان
در صف نعال اند و تو را صدر مسلم
همچون صدف و نافه پر از گوهر و مشک است
وصاف تورا خاطر و مداح تورا فم
گر روشن و مشموم بود مدح تو نشگفت
درگوهر و در مشک بود روشنی و شم
تا سایه اقبال تو بر فرق من افتاد
من بنده عزیزم به همه جا و مکرم
طبعم به تو صافی شد و شعرم به تو عالی
چشمم به تو روشن شد و جانم به تو خرم
گر گل سپرم بی  تو بود تیزتر از خار
ور نوش خورم بی تو بود تلخ تر از سم
بی  خدمت تو تیره شود طبع من از تف
بی طلعت تو خیره شود چشم من از نم
تا از حرکات فلک و سیر کواکب
گه شادی و سود آید و گاهی غم و ماتم
بادند رفیقان تو در شادی و در سور
بادند حسودان تو در ماتم و در غم
دست تو همیشه به سوی ر طل و سوی جام
گوش تو همیشه به سوی زیر و سوی بم
در مجلس تو صف زده خوبان سرایی
با جعد پر از حلقه و با زلف بر از خم
از خدمت دیدار تو اقبال همه خلق
و اقبال تو از دولت سلطان معظم
آن چنبر پرحلقه و ان حلقه پرخم
دام است و کمندست بر آن عارض خرم
دامی و کمندی که ز بهر دل خلق است
چون سلسله پر حلقه و چون دایره پرخم
از دیدن آن دلبر و نادیدن آن ماه
یک روز کنم شادی و یک روز خورم غم
گاه از طلب وصل مرا گرم شود دل
گاه از تعب هجر مرا سرد شود دم
چون وصل بود بشکفد اندر تن من جان
چون هجر بود بفسرد اندر رگ من دم
عشقش مدد آتش و آب است  که دارم
همواره از او در دل و در دیده تف و نم
هرچند که در دیده من نم شود فزون
یک ذره همی در دل من تف نشود کم
بزمی که در او صورت زیبای تو باشد
شادیش پیاپی بود و باده دمادم
از صورت زیبای تو آرامش بزم است
وز سیرت صدرالدین آرایش عالم
آزاده محمد که ز افضال و محامد
چون جد و پدر بر وزرا هست مقدم
در جنب معالیش بس از احمد مختار
یک ذره نماید همه ذریت آدم
چون روی به دیوان نهد از بارگه خویش
بر بارگی ابرش و بر مرکب ادهم
اقرار دهد عقل که در عالم اقبال
بختی است مجسم شده بر باد مجسم
بر چشمه زمزم  کف او را شرف آمد
هرچند که آن چشمه عزیزست و مکرم
هر روز بود از کف او رحمت زوار
هر سال بود زحمت حجاج به زمزم
تضمین  کنم این بیت که از روی حقیقت
معنیش جز او را به جهان نیست مسلم
تا درگه او یابی مگذر به درکس
زیرا که حرام است تیمم به لب یم
ای بار خدایی که به تو صدر وزارت
میراث رسیده است ز جد و پدر و عم
هم صاحب آفاقی و هم قاسم ارزاق
آفاق به تو ایمن و ارزاق مقسم
فضل و هنر از شیمت محمود تو نشگفت
خورشید دهد روشنی و مشک دهد شم
کیفیت وکمیت عقل تو که داند
عقل تو برون است هم از کیف و هم از کم
گر صد یک عقل تو به  کاوس رسیدی
محتاج نگشتی  که زدی دست به رستم
ور آصف دستور به تدبیر تو بودی
قادر نشدی دیو بر انگشتری جم
با عزم تو شغلی نبود مهمل و موقوف
با رای تو کاری نشود مشکل و مبهم
با خنجر عزم تو چه پولاد و چه سنجاب
با ناوک رای تو چه خفتان و چه ملحم
وانجا که بود حکم تو را تیزی شمشیر
با تیزی او کند شود ناخن ضیغم
یک نیمه  گیتی به مراد تو شد امروز
آن نیمه گیتی به مراد تو شود هم
مهر تو شرابی است گوارنده تر از نوش
کین تو سمومی است گدازنده تر از سم
گویی اثر مهر تو و کین تو دارند
رضوان به بهشت اندر و مالک به جهنم
فخری که تو نگزینی آن فخر بود عار
مدحی که تو نپسندی آن مدح بود ذم
اقبال سپهری است در اعلام تو مضمر
ارزاق جهانی است در اخلاق تو مدغم
چون  کلک تو هرگز که شنیده  است و که دیده  است
بیننده اعمی و سراینده ابکم
پست است و بدو فرع معالی شده عالی
سست است و بدو اصل معانی شده محکم
شمع است و به اجزای دخان است منقش
زردست و به دیبای سیاه است معمم
هنگام رضا هست صدف وار ولیکن
هنگام غضب هست گزاینده چو ارقم
سیاره و چرخ است که در سیر و مدارش
بسته است قضا نیک و بد خلق دمادم
از جنبش او بهر ولی رامش و سورست
وز رفتن او قسم عدو شیون و ماتم
استاد ا دبیرا است که تاثیر صریرش
در دست تو از چشم کفایت ببرد نم
جادوست که از قیر کند لولو شهوار
هرگه که در انگشت تو پرقیر کند فم
گویی  کف تو هست ید موسی عمران
واو درکف تو هست دم عیسی مریم
ای آن که نظام بن نظام بن نظامی
زیبدکه شود کار رهی از تو منظم
 خسته است دل نازک او ضربت ایام
بر خسته او هست لطفهای تو مرهم
گر حکم تو و رای دلارای تو باشد
مرسوم مهیا شود و بنده منعم
تا کامل و محجوب بود اعلم و افضل
تا ناقص و معیوب بود اکمه و ابکم
اعدای تو بادند همه ابکم و اکمه
و احباب تو بادند همه افضل و اعلم
هفت چیز از خسرو عالم همی نازد به هم
دین و ملک و تاج و تخت و رایت و تیغ و قلم
آن خداوندی که مغرب دارد او زیر نگین
وان شهنشاهی که مشرق دارد او زیر علم
سایه یزدان ملک شاه آن که اندر ملک خویش
بندگان دارد چو افریدون و ذوالقرنین و جم
تا که او گیتی  گشاد و بست بر شاهی  کمر
قیمت شاهی فزود و کاست از گیتی ستم
همچنان کارایش سیارگان است آفتاب
نام او آرایش خطبه است و دینار و درم
آورد جودش ولی را از عدم سوی وجود
افکند تیغش عدو را از وجود اندر عدم
موسی عمران مگر بگرفت تیغش را به کف
عیسی مریم مگر پرورد جودش را به دم
حاجت پیغمبران و حجت پیغمبری
گر ندیدی شو نگه  کن دین و عدلش را به هم
عدل او از حاجت پیغمبران دارد نشان
دین او از حجت پیغمبران دارد رقم
تا نه بس مدت به دولت کرد خواهد شهریار
رومیان را همچو حاج و روم را همچون حرم
در چلیپاخانه قیصر بسی مدت نماند
تا نهد سی پاره قرآن را و بردارد صنم
از شجاعت وز سخا نازند میران عرب
وز فتوت وز کرم نازند شاهان عجم
گو بیایید و بیاموزید از این فرخنده شاه
هم شجاعت هم سخاوت هم فتوت هم  کرم
تا بود درچرخ دور و تابود در مهر نور
تا بود در بحر موج و تا بود در ابر نم
هرکجا شادی است با شه باد و غم با دشمنان
جفت شادی پادشاه و دشمنانش جفت غم
ملک چون افزون بود بدخواه کم باشد بلی
ملک او هر ساعت افزون باد و بدخواها نش کم
موسم عید و لب دجله و بغداد خرم
بوی ریحان و فروغ قدح و لاله به هم
همه جمع اند و به یک جای مهیا  شده اند
از پی عشرت شاه عرب و شاه عجم
رکن اسلام ملک شاه جهانگیر شهی
که امام ملکان است و خداوند ا مم
اندر آن وقت  که بر لوح قلم رفت همی
فخر کردند به پیروزی او لوح و قلم
علمش دفتر اشکال اقالیم شدست
زانکه صد باره بپیمود جهان زیر علم
لب شیران همه آنجاست  که او راست رکاب
سرشاهان همه آنجاست که او راست قدم
از حد مشرق و چین تا به  حد مغرب و روم
عدل اوکرد تهی از بد و خالی زستم
هر هنرمند که از خدمت او جوید نام
شجر همتش از دولت او یابد نم
خلق را نیست به از درگه او هیچ پناه
صید را هیچ حصاری نبود به ز حرم
در میان خرد و حکمت اگر حکم  کند
بهتر از رای صوابش نبود هیچ حکم
بخشش یم به بر بخشش او باشد خرد
دانش چرخ بر دانش او باشد کم
آنچه او داند در ملک کجا داند چرخ
وانچه او بخشد در جود کجا بخشد یم
ای فلک را به علمهای رفیع تو شرف
وی ملک را به قدمهای عزیز تو قسم
جز برای عدوی تو ننهد گردون دام
جز به کام ولی تو نزند گیتی دم
خالق عرش سه چیز سه پیمبر به تو داد
معجز عیسی و عمر خضر و شاهی جم
کنیت و نام و خطاب تو در اسلام بس است
تا قیامت شرف خطبه و دینار و درم
نیمی از بتکده هند برانداخته ای
وان دگر نیمه به شمشیر براندازی هم
مرکبان تو به سم خرد بخواهند شکست
هرچه در خانه  کفار صلیب است و صنم
هرکه از چشمه مهر تو کند آب حیات
بارد از ابر سخای تو بر او قطر نعم
وانکه باکین تو خواهد که شود جفت و ندیم
نشود جان ز تنش تا نشود جفت ندم
بس امیرا که مر او را نه حشم بود و نه خیل
گشت در خدمت درگاه تو با خیل و حشم
بس دلیرا که ز سیاره خدم خواست همی
چون تورا دید ببوسید زمین همچو خدم
بر گنه کار چو قادر شوی از کرده او
نکنی یاد و کنی عفو و همین است  کرم
یک دل اندر همه  گیتی نشناسم که بر او
نیست از منت تو داغ و ز شکر تو رقم
تا ز باغ ارم از خوشی و خوبی مثل است
باد بزمت به خوشی خوب تر از باغ ارم
تو جهان بخش و جهانگیر نشسته شب و روز
نیکخواه تو به شادی و بداندیش به غم
دل دینداران در عهد تو چون تیر توراست
پشت بدخواهان مانند کمان تو به خم
بر تو میمون و براولاد و عبید و خدمت
عید فرخنده و بغداد و لب دجله به هم
فرخنده باد و خرم نوروز شاه عالم
سلطان تاجداران تاج تبار آدم
عالی جلال دولت باقی جمال ملت
دارنده زمانه شاهنشه معظم
از تخت و خاتم آمد آرایش بزرگان
و آراست از ملکشاه امروز تخت و خاتم
شاهنشهی که عدلش بفزود نور گیتی
فرماندهی که جودش بشکفت روی عالم
در روزگار شاهان تاریخ او موخر
در خاندان شاهان فرمان او مقدم
از قلعه های محکم دشمن همی چه نازد
مرگ است تیغ سلطان در قلعه های محکم
تا عزم  کرد سلطان رفتن به جانب چین
فغفور چین به چین در برساخته است ماتم
قیصر ز بیم تیغش بیزار شد ز رهبان
بهتان همی نگوید بر عیسی بن مریم
ای در جمال چون جم در فتح چون سکندر
در لشکر تو بینم سیصد هزار رستم
گر نازش مسلمان از ز مزم است و کعبه
تخت تو هست  کعبه دست تو هست زمزم
اندر بهار خرم شادی و خرمی به
شادی و خرمی  کن  که آمد بهار خرم
بنشین به تخت شاهی تا بخت تو بنازد
می نوش  کن به شادی تا دشمنت خورد غم
عدل تو باد و عمرت هر ساعتی در افزون
هرگز مباد روزی عدل تو از جهان کم
شاعر تو را معزی  راوی تو را شکر لب
دولت تو را مسلم  نصرت تو را دمادم
ایا گرفته عراقین را به نوک قلم
و یا سپرده سماکین را به زیر قدم
قلم به دست تو و بر فلک فریشتگان
زبان  گشاده به شکر تو پیش لوح و قلم
دو پادشاه به جهد تو داده دست به عهد
دو شهریار به سعی تو صلح  کرده به هم
به حسن همت و تدبیر تو شده حاصل
هزار مصلحت از صلح هر دو در عالم
تو آن خجسته وزیری که تا گه محشر
چو تو وزیر نخیزد ز گوهر آدم
غیاث دولت شاه و شهاب اسلامی
عماد ملت یزدانی و امام امم
نظام ملکی و از توست کار ملک قوی
قوام دینی و از توست اصل دین محکم
اگر حیات دهد کردگار عم تو را
به روزگار تو از فخر سرفرازد عم
زمان به امن تو خالی شود ز تیغ بلا
جهان به عهد تو صافی شود ز میغ ستم
کجا فروغ دهد آفتاب همت تو
نهفته گردد نور ستارگان همم
دلیل سعد بود سایه عنایت تو
چه بر ملوک و صدور و چه بر عبید و خدم
که از عنایت تو مشتری و کیوان را
شود سعادت بیش و سود نحوست کم
به عزم رزم چو از ری به رای و تدبیرت
کشید رایت و لشکر شهنشه اعظم
چو ماه چرخ همی نور داد ماه درفش
چو شیر بیشه همی حمله برد شیر علم
گرفت دولت والا رکابهای جیوش
کشید طایر میمون طنابهای خیم
روانه شد زکمان ناوک عتاب و نهاب
زبانه زد زنیام آتش  نقار و نقم
زبس که خاست زخرطوم زنده  پیلان گرد
ز بس که رفت زحلقوم بدسگالان دم
سیاه  گشت همی چرخ اخضر و ازرق
کمیت  گشت همی اسب ابرش و ادهم
خرد شمرد به بازیچه اندر آن هنگام
نبرد کردن اسفندیار با رستم
در آن مصاف جهانی نهاده روی به رزم
ز کرد و پارسی و ترک و تازی و دیلم
طرب کننده بر آواز کوس و ناله نای
چو باده خوار بر آوای زیر و نغمه بم
چه تیغ های به زهر آبداده بدرخشید
چنانکه آب شد از بیم زهره ضیغم
شدند جمله گریزان ز لشکر سلطان
بر آن صفت که  گریزان سود زگرک غنم
از آن سپس که شمردند خویش را غالب
شدند مغلوب از تیغ شاه و تیر حشم
یکی قتیل قضا شد یکی عدیل عنا
یکی اسیر اسف شد یکی ندیم ندم
اگر نبودی سعی تو در میانه کار
وگر نکردی سلطان روزگار کرم
زآه خسته رسیدی به برج ماهی تف 
زخون کشته رسیدی به پشت ماهی نم
بقای شیفته ساران بدل شدی به فنا
وجود بیهده کاران بدل شدی به عدم
وگر عنان سوی بغداد تافتی سلطان
بتافتی دل گردن کشان به داغ الم
به روم بزم همه رومیان شدی شیون
به مصر سور همه مصریان شدی ماتم
به دست گردان تیغ چو نیل بر لب نیل
نهنگ را بکشیدی نهنگ وار به دم
به دولت تو گرفتی همه ولایت روم
خطیب و منبر جای صلیب و جای صنم
چو از عنایت بسیار تو بر اهل عراق
گشاده شد در شادی و بسته شد در غم
به لطف صلح برآوردی از میانه جنگ
به فضل نوش برآوردی از میانه سم
همان  گروه  که جستند از آن مصاف چو تیر
بیامدند کمان وار پشت کرده به خم
به نامه ای  که نوشتی تو از عجم به عرب
شدند بنده سلطان عرب چنانکه عجم
زنام سلطان زینت گرفت در بغداد
لوا و خطبه  و منشور و مهر و زر و درم
اگر نشان کرامات و اصل معجزه بود
فسون آصف بن برخیا و خاتم جم
تو آصفی و به دست تو کلک چون افسون
جم است شاه و به دستس حسام چون خاتم
به معجزی که دلیل حیات و عافیت است
زمانه را بدلی تو ز عیسی مریم
که کشتگان فلک را تو داده ای ارواح
که خستگان قضا را توکرده ای مرهم
چه کرد قسمت ارزاق بندگان رزاق
سعادت دو جهان کرد قسم تو ز قسم
موافقتند به هم ملک و دولت و ملت
که هست حکم تو اندر میان هر سه حکم
به جز تو کیست که  گاه فتوت و فتوی
دهد جواب سوالات مشکل و مبهم
شدست سیرت پاک تو افتخار سیر
شدست شیمت خوب تو اختیار شیم
کجا ضمیر تو باشد سها نماید ماه
کجا یمین تو باشد شمر نماید یم
از آنکه جود بود با صریر کلک تو یار
وزانکه درنعم تو بود ا مید نعم
غنیمت است زکلک تو استماع صریر
بشارت است ز لفظ تو استماع نعم
کفت چو چشمه زمزم مبارک است به فال
عطای توست فراوان چو آب وادی زم
توراست هر دو به هم  گرچه هست راه دراز
زآب وادی زم تا به چشمه زمزم
طراز جامه دولت نگار خامه توست
رسید از در قنوج تا به بیت حرم
اگر نه خامه تو گردش سپهر شده است
به روز بر ز شب تیره چو کشید رقم
زمانه از ظلم او همی ضیا گیرد
مگرکه از شب معراج یافته است ظلم
به  کار ملک بصیرست  گرچه هست اکمه
به گاه نطق فصیح است اگرچه هست ابکم
مصوری است که ده ساحرست با او یار
مشعبذی است  که صد ساحری است با او ضم
چراغ خانه شرع است و تیر جعبه عقل
نهال باغ علوم و کلید گنج حکم
حریف شیر اجم بود در زمان شباب
قرین صدر عجم گشت در زمان هرم
خدای عرش بدو نیکویی و نیکی خواست
که اوفتاد به صدر عجم ز شیر اجم
همیشه تا که خلاف زبون بود چیره
بر آن مثال که ضد دژم بود خرم
تو باش چیره و اعدای تو همیشه زبون
تو باش خرم و حساد تو همیشه دژم
صدور دهر زخاک در تو کرده بساط
ملوک عصر به جان و سر تو خورده قسم
به رزم موکب منصور تو چو چرخ برین
به بزم مجلس میمون تو چون باغ ارم
تو صدر روی زمین و مخالفان تو را
زپشت خویش در انداخته زمین به شکم
قدوم تو به خراسان فزوده شادی خلق
فزوده شادی تو خالقت به وصف قدم
پیش از این بار خدایان و بزرگان عجم
گر همی بنده خریدند به دینار و درم
اندرین دولت صدری به وزارت بنشست
که همه ساله خرد بنده به احسان و کرم
فخر ملت شرف الدین و قوام الاسلام
سید عصر و امام وزرا صدر امم
صاحب عادل ابوطاهر سعدبن علی
که شد از سعد و علو در همه آفاق علم
آن که هست از هنرش صدر معالی عالی
وان  که  گشت از سخنش اصل معانی محکم
همچو خورشید که نورش ببرد آب نجوم
همت او ز بلندی ببرد آب همم
گاه توقیع صریر قلمش بر دل خلق
بگشاید در شادی و ببندد در غم
به کف آرد ز عبارات و ز توقیعاتش
هرکه فهرست ادب خواهد و قانون حکم
گر کنی خدمت او دهر کند خدمت تو
زانکه مخدوم شود هر که مر او را ز خدم
رای او بین و هنرهای شهنشاه جهان
گر تو خواهی  که ببینی صفت آصف و جم
صانعی  کز فلک و دهر نمودست اثر
ز قضا بر خرد و بخت  کشیدست رقم
رای او کرد میان فلک و دهر سفیر
حکم او کرد میان خرد و بخت حکم
ای ز تو شاکر و از سیرت و رسمت خشنود
شاه آفاق و امیران و حواشی و حشم
تا فرستاد به تو شاه جهان خاتم خویش
شد جهان بر دل اعدای تو همچون خاتم
اندرین مدت چون تیر شد از رای تو راست
کارهایی که ز کژی چو کمان بود به خم
هرکجا مرد ستم گرد برآرد ز جهان
آب عدل تو نشاند زجهان گرد ستم
هر کجا ایمنی عدل تو باشد نه شگفت
گر شبان وار شود گرگ نگهبان غنم
در پناه نظر و درکنف حشمت تو
سوی آهو به تواضع نگرد شیر اجم
با تو عالم نتواند که مباهات کند
که تو بیش آیی در قدر و کم آید عالم
بخل در کتم  عدم رفت ز صحرای وجود
تا به صحرای وجود آمدی ازکتم عدم
با موالیت شب و روز حریف است فرح
با معادیت مه و سال ندیم است ندم
سنگ با مهر تو در دست ولی  گردد سیم
نوش با کین تو در کام عدو گردد سم
غایبانی  که ببینند نگار قلمت
به سر آیند سوی خدمت تو همچو قلم
همه مشتاق به دیدار تو چون تشنه به آب
همه محتاج به  گفتار تو چون  کشته به  نم
شاه اسلام که یک نیمه ز گیتی بگشاد
آن دگر نیمه به تدبیر تو بگشاید هم
سال دیگر نهد از رای صواب تو به روم
منبر و مصحف بر جای چلیپا و صنم
کشور روم همه رام کند زیر رکاب
سر کفار همه پست  کند زیر قدم
ای به یاد تو همه تاجوران  کرده نشاط
وی به نام تو همه ناموران خورده قسم
بر بنی آدم چون خلد شدست از تو جهان
نه عجب  گر به تو در خلد بنازد آدم
تا بپیوست سعادت به جوار تو مرا
دیدم از طبع رهی پرور تو کل نعم
آن لطافت که ندیدم نه ز خاص و نه ز عام
وان کرامت که ندیدم نه ز خال و نه  ز عم
سعی فرمایی و افضال  کنی در حق من
سعی و افضال به یک بار گه دیدست به هم
گرچه افزون بود اندیشه و نطق از همه چیز
نطق و اندیشه من هست ز کردار تو کم
جای آن هست که چون شکر تو منظوم کنم
گر مرا دست رسد روح  کنم با آن ضم
زانکه اندر تن من هست ثنای تو چو جان
زانکه اندر رگ من هست هوای تو چو دم
بی ثنای تو نخواهم که نهم هرگز گام
بی هوای تو نخواهم که زنم هرگز دم
تا همه ناز و طرب باشد مقرون ضیا
تا همه رنج و عنا باشد مضمون ظلم
خدمت تو حج و میدان سرایت عرفات
درگه تو حجرالاسود و دستت زمزم
چشمه حشمت تو روشن و پاک و صافی
روضه دولت تو تازه و سبز و خرم
در مدیح تو همیشه شعرا و حکما
شعرها گفته به لفظ عرب و لفظ عجم
از مشک اگر ندیدی بر پرنیان علم
وز قیر اگر ندیدی بر ارغوان رقم
بر پرنیان ز مشک علم دارد آن نگار
بر ارغوان ز قیر رقم دارد آن صنم
زلف سیاه بر رخ او هست سایبان
بر طرف نور طرفه بود سایبان ظلم
با روی او بهشت به دنیا شد آشکار
وز شرم روی او ز جهان شد نهان ارم
رویبثن همی نهفته نباید زجشم من
گر تازه و شکفته شود گلستان ز نم
از چفتگی چو چنگ شدم در فراق او
از ناله همچو زیر شدم از فغان چو بم
در وصل او کنم جگر گرم را علاج
گر یابم از لبش شکر و ناردان به هم
بینند روز وصل چو رخ بر رخم نهد
بر شنبلید لاله و بر زعفران بقم
ای دلبری که قد تو چون تیر راست است
وز عشق توست قامت من چون  کمان به خم
بر من ستم مکن  که به انصاف و عدل خویش
برداشته  است شاه جهان از جهان ستم
سنجر خدایگان جهان کز فتوح او
گشته است پر عجایب و پر داستان عجم
شاهی که دارد او چو فریدون و سام یل
صد تاجدار بنده و صد پهلوان خدم
از خیل چاکران و غلامان خاص اوست
در قندهار لشکر و در قیروان  حشم
سدی است در زمانه و سعدی است در جهان
اندر یمین حسامش و اندر بنان قلم
بر بام قصر او ز بلندی عجب مدار
گر بر سر ستاره نهد پاسبان قدم
گرگ است دهر و ما غنم و عدل او شبان
از گرگ بی گزند بود با شبان غنم
از اوزگند تا فرب از دست اوست خان
وز جود اوست خان را در خانمان نعم
شدکارا های خردا به اقبال او بزرگ
چون  گفت در مصالح احوال خان نعم
باطل زحق جدا شد وکژی زراستی
چون  گشت حکم قاطع او در میان حکم
یک چند کرد بر لب جیحون شکار شیر
پرداخت شاهوار ز شیر ژیان اجم
گر بر شکار پیل شدی عزم او درست
بودی ز بلخ تا به در مولتان خیم
تیغش نهنگ وار کشیدی به جای پیل
چیپال را ز بیشه هندوستان به دم
ای  گشته داستان تو تاریخ ملک و دین
گشته به داستان تو همداستان امم
چون همت بزرگ تو هرگز نداشتند
کیخسرو و سکندر و نوشیروان همم
گاه هنر نبود ملوک  گذشته را
چون شیمت حمید تو در باستان شیم
مشتاق شد به سیرت و رسم تو روزگار
چون مملکت رسید ز الب ارسلان به عم
بهروزی تو کرد و به پیروزی تو خورد
گردون پیر قسمت و بخت جوان قسم
عدل تو برگرفت ز بلغار تا عدن 
از قافله عوارض و از کاروان رقم
واندر ولایت تو ز تاثیر عدل تو
دینار گشت در کف بازارگان درم
درویش را کف تو توانگر کند همی
کز جودداری آن کف گوهرفشان چویم
بر دوستان درم کرم تو کند نثار
چون ابر نوبهاری بر بوستان دیم
سم با محبت تو شود در گلو چو نوش
نوش از عداوت تو شود در دهان چو سم
هر چیز راکه آن به کم ارزد بها بود
ارزد همی مخالف تو رایگان به کم
بر خاک رزمگاه تو هر کس که بگذرد
یابد خبر ز ناله و بیند نشان ز دم
قومی که از هوای تو برتافتند سر
کشته شدند سر به  سر اندر هوان به غم
ازکشتگان هنوز طیور و سباع را
پر گوشت است ژاغر و پر استخوان شکم
ای خسروی که با کف راد تو گاه مدح
هرگز نشد ندیم دل مدح خوان ندم
بی آفرین و شکر تو هرگز به نظم و نثر
مرد حکیم را نرود بر زبان حکم
چون بنده در پرستش تو دل چو تیر داشت
از زخم تیر تو نرسیدش به جان الم
گر بنده را سعادت تو درنیافتی
گشتی وجود بنده هم اندر زمان عدم
فر تو دفع کرد و قبول تو سهل  کرد
از مستمند محنت و بر ناتوان سقم
خواند همی ملک ملک مهربان تو را
نشگفت اگر کند ملک مهربان کرم
تا باغ را بود به مه فرودین شباب
تا راغ را بود به مه مهرگان هرم
جای نشاط باد بساطت چنانکه هست
دارالسلام جنت و دارالامان حرم
تو مقبل و مظفر و منصور و سرفراز
بر تخت پادشاهی تا جاودان چو جم
وز بخت نیکخواه تو و بدسگال تو
چون اردشیر خرم و چون اردوان دژم
بر دودمان خصم تو مریخ تاخته
کیوان پیر توخته زان دودمان نقم
بوسیده بخت پایه تخت تو بر زمین
اقبال تو فراخته بر آسمان علم
جاوید ز یاد خسرو عالم
سلطان جهان شهنشه اعظم
شاهی  که نشاط عیش او باقی
شاهی  که صبوح بزم او خرم
شاهی که ز خسروان و سلطانان
نازنده به اوست گوهر آدم
ای خسرو نیکبخت نیک اختر
سلطان جهان و داور عالم
عز ولی تو هر زمانی بیش
عمر عدوی تو هر زمانی کم
افاق مسخرست حکمت را
گویی که به دست توست جام جم
بر بخت نهد موافق تو رخت
در دام زند مخالف تو دم
تا هست جهان شه جهان بادی
تو شاد و مخالف تو جفت غم
در خانه دوستان تو شادی
در خانه دشمنان تو ماتم
ای شهریار گیتی ای پادشاه عالم
صاحبقران اعظم  شاهنشه معظم
ای سنجر ملکشاه ای خسرو نکوخواه
ای در جهان  شهنشاه ای بر شهان  مقدم
ای برده همت تو از روی دوستان چین
واورده هیبت تو در پشت دشمنان خم
فرع بزرگواری از رای توست والا
اصل خدایگانی از تیغ توست محکم
پر جشن توست زاول پر جوش توست کابل
وز تیغ توست غلغل در مولتان و جیلم
یزدان ز توست راضی ایمان به توست باقی
دولت ز توست عالی ملت به توست خرم
اعقاب را ز فرت جاه است تا به محشر
و اسلاف را ز نامت فخرست تا به آدم
اندر مصاف رزمت ضیغم شود چو آهو
واندر حریم عدلت آهو شود چو ضیغم 
با جود تو گشاید درهای خلد رضوان
با عدل تو ببندد مالک در جهنم
شاهی و شهریاری مردی و کامکاری
رادی و بردباری هر شش تو را مسلم
آنجا که رزم سازی در تن  کرا بود دل
وانجا که نرم سازی در دل کرا بود غم
ممدوح چون تو باید تا مدح و آفرینت
هر چند بیش گویم با قدر تو بود کم
بر ملک و دولت تو دستور توست میمون
چونانکه بود آصف بر ملک و دولت جم
بر تخت پادشاهی تاج پدر تو داری
او نیز در وزارت دارد کفایت عم
چشم جهان نبیند تا دامن قیامت
شاهی چو تو معظم صدری چو او مکرم
تا در طباع  باشد با شیر ساخته می
تا در سماع باشد با زیر ساخته بم
زیر مراد بادت چونانکه هست گیتی
زیر رکاب بادت چندانکه هست عالم
بر مژده فتوحت نصرت شده پیایی
بر شادی صبوحت ساغر شده دمادم
رسید عید و ز قندیل نار داد به جام
ز جام نور به قندیل داد ماه تمام
هلال عید کلید همان درست مگر
که قفل  گشت بر آن در هلال ماه تمام
در بساط دگر باره چرخ بازگشاد
شکست شیشه خاص و درید پرده عام
کنون به جام غم انجام می کند آغاز
که عید را آغازست و روزه را انجام
کنون به میکده باشد ز شام تا گه صبح
هر آن که بود به مسجد زصبح تاگه شام
کنون به رود و سرود اقتدا کند هر دو
هر آن که کرد همی هر شب اقتدا به امام
من آن کسم که به کنجی نشستم وکردم
مهی تمام صبوری ز روی ماه تمام
زبهر حرمت و تعظیم شرع دانستم
نماز و روزه حلال و کنار و بوسه حرام
گشاده بود زبانم به نام و ذکر خدای
اگرچه بسته دهان بودم از شراب و طعام
وگرچه بود کف من تهی زآب کروم
تهی نبود دل من ز مدح صدر کرام
سدید دین سراشراف دهر مشرف ملک
وجیه دولت شمس شرف جمال انام
پناه و پیشرو دوده ظهیر که هست
چو یار غار و چو خیرالبشر به  کنیت و نام
سر سپهر برین در لگام دولت اوست
سپهر توسن از این روی نرم باشد و رام
منزه است گه جود طبع او ز ملال
مقدس است  گه شکر عقل او ز ملام
هزار حادثه زایل  کند به  یک تدبیر
هزار فایده حاصل کند بهک پیغام
گه رضا و سخط  گر کند مبالغتی
ظلام نور شود در جهان و نور ظلام
چو برنهد گه بخشش قلم به خط و دوات
چو بر کشد گه کوشش حسام را ز نیام
سر نیاز کند پست همچو قد قلم
لب حسود کند نیلگون چو روی حسام
اگر مجسم  گردد ضیای همت او
به پای او نرسد فیلسوف را اوهام
هوای اوست همیشه به  همت عالی
بود به همت عالی هوای مرد همام
برو به بلخ و سرایش ببین اگر خواهی
نشان قبه کسری به قبه الاسلام
به صحن او بگذر کز بهشت دارد بوم
به سقف او بنگر کز بهشت دارد بام
سپهر بیند هر که اندر او گمارد جسم
بهشت یابد هر کاندرو گذارد گام
هر آن  که هست به بلخ و هر آن  که هست ایدر
خجسته بادش و میمون و فرخ و پدرام
آیا ز گوهر پیغمبری  که تا محشر
به کعبه از شرف او گرفت قدر مقام
جو ایزد از گهر او نمود نور تو را
سلیم  گشت بر او نار و برد گشت سلام
ندای بخت تو گر بشنوند زیر زمین
گذشتگان کهن گشته از اولوالاحکام
برآورند سر از خاک از هر اقلیمی
به سر دوند سوی خدمت تو چون اقلام
زکین و حقد تو ماند به تیر زهرآلود
تن عدوی تو را در میان مغز عظام
به جای مغز چو اندر عظام دارد تیر
به جای خوی همه خون آیدش همی ز مسام
مخالفان تو را از چهار گوهر هست
چهار طبع مقیم و چهار چیز مدام
ز نار گرمی مغز و ز باد سردی دم
ز آب تری چشم و زخاک خشکی  کام
اگر همیشه زمام زمان به  دست قضاست
قضا تویی  که زمان را به دست توست زمام
تویی  که اهل زمان را به دست و شکر تو هست
هم ابتدای کتاب و هم افتتاح کلام
شمار مدت عمر تو تا به  روز شمار
درست شد ز نجوم و فراست و اعلام
اگرچه رای قوام از جهان شدست برون
ز رای توست همه کارها گرفته قوام
وگرچه هست کنون بی نظام کار عراق
گرفت کار خراسان به همت تو نظام
خجسته همت تو آفتاب را ماند
که روزگار همی نور ازو ستاند وام
اگر تو پرسی از روزگار نشناسند
که آفتاب کدام است و رایت تو کدام
مگر ستاره ی سعدست کلک در کف تو
که هست در حرکاتش زمانه را آرام
سزاست درکف راد تو کلک درافشان
چنانکه در کف میر تو تیغ خون آشام
دل امیر تو در دام شکر توست شکار
شکار دل بود آری چو شکر باشد دام
رسید عید همایون و رایت میمون
رسید فتح یمین الملوک را هنگام
گشاده شد علم عید وگشت عزالدین
علامت ظفر و فتح بر سر اعلام
مظفرند ازین جنگ زانکه در سفرش
قوام ملت و شرع است تا به روز قیام
ایا ستوده کریمی که از سیاست تو
موشح است به در دانه گردن ایام
به خدمت تو رسیدن فریضه دانم من
ز بهر آنکه رسیدم به خدمت تو به کام
سزدکه آیم وآرم مدیح تو هرروز
از آن نیایم و نارم که ترسم از ابرام
اگرچه هست خطاب من از ملوک امیر
تورا به طوع رهی گشتم و به طبع غلام
حروف مدح تو گوهر شدست در دهنم
بدان صفت که شود در صدف سرشک  غمام
چو راست کرده انعام توست مرسومم
روامدار که نقصان رود در آن انعام
رضا مده که سود خام کار پخته من
که هرچه پخته شود زان سپس نگردد خام
همیشه تا به فلک بر قران اجرام است
چنان کجا به زمین بر تولد اجسام
فتاده باد بر اجسام سایه کرمت
نهاده همت تو پای بر سر اجرام
لباس عمر تو نو باد در جهان کهن
طراز او ز بقا باد و نقش او ز دوام
تورا همیشه به سوی چهار چیز دودست
به دفتر و قلم و جام و زلف غالیه فام
تو خوش نشسته و پیش تو ایستاده بتی
به چشم و چهره چو بادام و گلشن بادام
خجسته عید تو و روزه توکرده قبول
خدای عزوجل ذوالجلال والاکرام
هست زلف و دهن و قد تو ای سیم اندام
جیم و میم و الف و قامت من هست چو لام
من یکی ام ز جمال تو مرا دور مکن
که جمالت نبود بی من بیچاره تمام
زلف مشکین تو دامی است پر از حلقه و بند
دل مسکین من افتاده در آن دام مدام
نه عجب  گر دل من زلف تو را صید شدست
صید دل باشد جایی  که بود زلف تو دام
تویی آن بت که چو خوانند تو را در غزلی
دلبر فاخته مهر و صنم کبک خرام
کبک منقار کند همچو لبت بسد رنگ
فاخته طوق کند همچو خطت غالیه نام
خواندم اندر صف عشاق به  صد نام تو را
ور ز نام تو بپرسند نگویم  که  کدام
عشق ما و تو چنان است  که صد حیله  کنم
تا تو را در صف عشاق نخوانند به نام
هرکه در عشق مرا خام شناسد ز حسد
به سر تو که سزاوار عتاب است و ملام
شده ام سوخته در آتش عشقت صد بار
آن که صد بار شود سوخته چون باشد خام
عشق  تو در عجم آورد یکی  رسم دگر
که به تسلیم و قبولش نتوان  کرد قیام
نهد از هجر همی بر دل مظلومان داغ
نهد از خمر همی برکف مستوران جام
خون دل دارد بر چهره عشاق حلال
خواب خوش دارد بر دیده احرار حرام
فتنه خیزد ز چنین شرع که عشق تو نهاد
گر خبر یابد از این رخصت تو خواجه امام
صدر اعیان نشابور رییس الروسا
شمس دین سید احرار شهاب الاسلام
بوالمحاسن که محاسن همه جمع است درو
عبد رزاق که دستش دهد ارزاق انام
قاصر است از هنرش هندسیان را اشکال
عاجزست از خردش فلسفیان را اوهام
گردد افلاک بدان گونه که خواهد بختش
بخت او کرد مگر بر سر ایام لگام
نازش پیر و جوان از کرم و همت اوست
که  کریم بن کریم است و همام بن همام
شاد مانند دو بوالقاسم ازو در دو جهان
پدرش ایدر و پیغمبر در دار سلام
نسل این است بدو عالی تا روز قضا
دین آن است بدو باقی تا روز قیام
ای ز فتوی و فتوت علم دین رسول
وز معانی و معالی شرف آل نظام
با تو از نجم  و ز میکال نگویند سخن
که تو را نجم رهی زیبد و میکال غلام
در سرایی  که بود انجمن محتشمان
رحمت از بهر جمال تو بود بر در و بام
در هوایی  که غبار سم اسب تو بود
باز را زهره نباشد که کند قصد حمام
چون تو در معرکه و شرع مبارز خواهی
هیچکس برنکشد تیغ فصاحت ز نیام
سحر و معجز نتوان  کرد مرکب یک جای
زانکه ضدند و به یک جای نگیرند آرام
ز بنان تو خرد را عجب آید که همی
معجز و سحر مرکب کند اندر اقلام
تا شنیدست حسام از سرکلک تو خبر
خون همی گرید از اندیشه کلک تو حسام
نتواند به تمامی به مدیح تو رسید
گر بود مادح تو بحتری و بو تمام
تابد از دفتر ابیات مدیح تو همی
هم بدان گونه که از چرخ بتابد اجرام
شعر اگر هست یکی کره توسن به مثل
در مدیح تو همی طبع مراگردد رام
من همی از پی ابرام کم آیم بر تو
کز پس آمدن از من نشناسی ابرام
گر من ابرام نمایم تو کنی اکرامم
کردم از بهر لقای تو در این شهر مقام
عرق آید به ترشح ز مسام همه کس
منم آن کس که مرا شکر توآید زمسام
تا که بر هامون از خشکی خاک است غبار
تاکه برگردون از تری آب است غمام
باد بدخواه تورا تری آب اندر جشم
باد بدگوی تو را خشکی خاک اندر کام
کرده بر جامه عمر تو علم دست بقا
بسته بر نامه جاه تو ا علاا دست دوام
منت خدای را که برون آمد از غمام
بدری که هست پیشرو دوده نظام
صدری که هست خادم پایش سر کفات
میری  که هست عاشق دستش لب  کرام
شایسته زین ملت وبایسته فخر ملک
فرخنده نصر دولت ابوالفتح بن نظام
دستور زاده ای که به اقبال و مکرمت
چون واسطه ز عقده همی تابد از انام
ظاهرترست از آنکه کسی گویدش کجاست
پیداترست زانکه کسی گویدش کدام
دل در ستایش هنرش هست بی ملال
جان در پرستش خردش هست بی ملام
بر سر غیب خاطر او هست مطلع
بی آنکه جبرییل گزارد بدو پیام
او را سلام کن که سلامت بود تو را
او را بود سلامت  کاو را کند سلام
با مهر و ماه دولت او متصل شدست
وین اتصال خواهد بودن علی الدوام
گویی نهاد دولت او را خدای عرش
بر سر ز مهر افسر و بر کف ز ماه جام
ای سیرت بدیع تو فهرست افتخار
ای همت رفیع تو قانون احتشام
گر نام گیرد از ظفر و مدح هر امیر
اینک تو را ز فتح و ظفر کنیت است و نام
گرچه توراست عالم جسمانیان وطن
رای توراست عالم روحانیان مقام
همچون پدر به جود بشر را تویی بشیر
همچون پدر به عدل امم را تویی امام
گر جان خلق خازن مهر تو نیستی
حقا که آمدی همه مهر تو از مسام
دلهای خاص و عام به فر تو شد درست
زان پس  که بود کوفته دلهای خاص و عام
تا شد نسیم وصل تو بر جسم ما حلال
شد آتش فراق تو بر جان ما حرام
رفته است سیدالوزرا و تو مانده ای
از رفته ایم غمگین وز مانده شادکام
آمد بسی به دام اجل صیدگونه گون
صیدی چو سیدالوزرا نامدش به دام
اندر جهان نظام زعمر نظام بود
رفت از جهان نظام و ببرد از جهان نظام
کار حسام کرد همی درکفش قلم
واکنون شدست بی قلمش ملک بی حسام
تا مست کرد خمر وفاتش زمانه را
گویی زمانه همچو هیونی است بی زمام
چرخ از نیام فتنه یکی تیغ برکشید
تا صد هزار تیغ برون آمد از نیام
تا سیب تازیانه رایض گسسته گشت
آشفته گشت و گشت جهانی که بود رام
شیری شد آن که بود گرازنده چون گوزن
بازی شد آن  که بود گریزنده چون حمام
شد تیره فام روز گروهی کز ابتدا
خنجر به خون ناحق کردند لعل فام
از دست روزگار ببردند مدتی
دیدند دست برد مکافات و انتقام
از وصف این عجایب و از شرح این عبر
عاجز بود عبارت و قاصر بود کلام
این حالها که رفت به بیداری ای عجب
گویی چو نومهای محال است در منام
ای نیکخواه مهتر و نیکوسخن کریم
فرخ لقا امیر و همایون نسب همام
در عصمت خدای بدین جانب آمدی
تا بندگان  کنند به حبل تو اعتصام
تا شرع را کنی به هدی صافی از ضلال
تا ملک را کنی به ضیا خالی از ظلام
تا همت تو خوب  کند فعلهای زشت
تا دولت تو پخته کند کارهای خام
گیرد به دولت تو همه شغلها نسق
گردد به همت تو همه کارها تمام
ا رجو که همچنین بود و بیش از این بود
تا دوستت رهی شود و دشمنت غلام
من بنده گر چه هول قیامت کشیده ام
پیوسته کرده ام به ثناهای تو قیام
گه خوانده ام مدیح تو از شام تا به صبح
گه  گفته ام ثنای تو از صبح تا به شام
گه بوده است یاد تو و آفرین تو
تکبیر در صلوتم و تسبیح در صیام
تا طبع آب تر بود و طبع خاک خشک
واندر جهان مزاج بود هر دو را مدام
از آب و خاک باد همه دشمنانت را
تری  نصیب دیده و خشکی نصیب کام
آنجا که هست بخت تو دولت کشیده رخت
وانجا که هست کام تو نصرت نهاده گام
از شاعران بنا و ز توبر و مکرمت
از عالمان دعا و زتو سعی و اهتمام
تا مدتی قریب نهاده شه ملوک
در  دست تو زمانه آشفته را لگام
حلم باید مرد را تا کار او گیرد نظام
صبر باید تا ببیند دوست دشمن را به  کام
عادت ایوب و ابراهیم صبر و حلم بود
شد به صبر و حلم پیدا نام ایشان از انام
صنع یزدان همچنان کایوب و اپراهیم را
خواجه را دادست صبری  کامل و حلمی تمام
تا به صبرش دوست از دشمن همی آید پدید
تا به حلمش  کار ملک و دین همی  گیرد نظام
کارهای ملک و دین در دست دستوری سزاست
کاو وزیر بن الوزیرست و همام بن الهمام
دین یزدان را نظام و شاه ایران را پدر
ملک را فخر و جهان را صدر و دولت را قوام
سایه اقبال و بخت و مایه فتح و ظفر
هم به صورت هم به سیرت هم به  کنیت هم به نام
محترم شخصی  که هر شخصی  که بیند طلعتش
ننگرد در طلعت او جز به چشم احترام
چون فلک پرگار زد بر دولتش روز نخست
دولت او دست زد در دامن یوم القیام
هرکه بشناسد که یزدان هست حی لا یموت
او یقین داند که بختش هست حی لا ینام
لشکری را بزم او خرم کند وقت شراب
امتی را خوان او سیری دهد وقت طعام
بر زمین خشکی نماند گر دلش باشد بحار
در هوا باران نگنجد گر کفش باشد غمام
از مسام او کرم بر جای خوی زاید همی
ازکرم گویی هزاران چشمه دارد در مسام
صاحبی در مشرق و مغرب همال اوکجاست
خواجه ای در دولت و ملت نظیر او کدام
بالطف هنگام پرسش با نظر هنگام عدل
باکرم هنگام بخشش با طرب هنگام جام
از طرب روز ضیافت وز کرم روز نوال
از نظر روز مظالم وز لطف روز سلام
ای هلال رایت تو آفتاب افتخار
ای زمین حضرت تو آسمان احتشام
ای علی الاطلاق خورشید خراسان و عراق
ای به استحقاق مخدوم و خداوند کرام
گر روا بودی پس از خیرالبشر پیغمبری
جبرییل از آسمان سوی تو آوردی پیام
چون قلم در دست تو پیش از حسام آمد به قدر
از حسد پر اشک شد روی حسام اندر نیام
وزدم خصمانت  جون اشک حسام افزوده گشت
اشک را گوهر لقب دادند بر روی حسام
راه دنیی را و عقبی را عمارت کرده ای
هر دو ره را توشه ای درخور همی سازی مدام
آنچه دنیی را همی سازی صلاح است و صواب
وانچه عقبی را همی سازی صلوت است و صیام
بر جهانداران به اقبالت شود سهل المراد
هر کجا در مملکت کاری بود صعب المرام
شرح اقبال تو هرگز کی توان  گفتن به شرط
چرخ هفتم را مساحت کی توان کردن به گام
چون به جیحون شاه مشرق پای کرد اندر رکاب
کرد دست عزم تو بر اسب کام او لگام
گه به دست جوکیان چون مار پیچان شد کمند
گه ز دست جنگیان چون مرغ پران شد سهام
رای تو با رایت شاه عجم پیوسته گشت
تا تکینانش رهی گشتند و خانانش غلام
شاه بر دشمن مظفر شد چو بر شاهین تذرو
شاه را دشمن مسخر شد چو بر شاهین حمام
فتح توران خسرو ایران به تدبیر تو کرد
هم به تدبیر تو خواهدکرد فتح روم و شام
تاکه در صدر وزارت جون تو دستوری بود
پای خسرو بر رکاب فتح باشد بر دوام
هر که او را دین بود مخلص بود در عهد تو
تا که در دین مخلص عهدش همی خواهد ذمام
هرکه او یک لحظه آزار تو را دارد حلال
لذت یک ساعتی بر عمر او گردد حرام
هرکجا خیلی زدند از بهر آشوب تو دم
هرکجا قومی نهادند از پی قهر تو دام
تیر محنت خسته  کرد آن قوم را در یک وطن
بند خذلان بسته کرد آن قوم را در یک مقام
خون ایشان همچو مغز گنده گشت اندر عروق
مغز ایشان همچو خون تیره گشت اندر عظام
نایب تو چرخ  گردان است در کین  توختن
بی نیازی تو ز جنگ و فارغی از انتقام
از گهرهای مدیح تو قلم در دست من
گردن ایام را عقدی همی سازد مدام
کلک گوهر بار تو پرگوهرم  کردست طبع
لفظ شکر بار تو پرشکرم  کردست کام
گر جهان با ما درشتی  کرد و تندی مدتی
شد به تدبیر تو نرم و شد به فرمان تو رام
زیر حکم  تو چو اسبی با لگام آهسته شد
عالمی آشفته مانند هیونی بی لگام
کار دولت خام بود و بند دولت بود سست
باغ رحمت خشک بود و شاخ حرمت زردفام
سبزکردی شاخ زرد و تازه کردی باغ خشک
سخت کردی بند سست و پخته کردی کار خام
گشت ظاهر در ولایت رحمت و انصاف و عدل
گشت پیدا در شریعت حرمت و عهد و دوام
اصل هرکاری کنون بستی تو بر عقل و کرم
جهل جهال از میان بیرون شد و لوم لیام
همچنان شد کارهای ملک و دین کز ابتدا
بود در عهد ملک سلطان و در عهد نظام
از ملک سنجر ملک سلطان ز تو صدر شهید
تا قیامت شاد و خشنودند در دارالسلام
ای مبارک رای ممدوحی  که از اوصاف تو
مادحانت را پدید آمد حکم اندر کلام
من رهی در خدمت تو با خطر بودم چو خاص
تا زخدمت دور ماندم بی خطر گشتم چو عام
گر ز خدمت دور ماندن لذتی باشد بزرگ
من بدین دولت نیم مستوجب عیب و ملام
خویشتن را داشتم یک چند دور از بهر آنک
روز غمهای تو را دیدم  که نزدیک است شام
خواستم تا آن ظلام از روزگارت بگذرد
نور رای تو پدید آرد جهانی بی ظلام
گر چه شخصم غایب است از خدمت درگاه تو
روح پاکم را به حبل خدمت توست اعتصام
من به شکر مدح تو همواره تر دارم زبان
گرچه اکنون خشک دارم زآتش هجر توکام
روز روشن جز ثنای تو نگویم بیش خلق
چون شب آید جز ثنای تو نبینم در منام
کی بود کز خانه آرم سوی درگاه تو روی
چشم وگوش و دل نهاده بر قبول و اهتمام
گفته هر ساعت به همراهان ز حرص خدمتت
عجلوا یا قومنا الا غتنام الا غتنام
تا که باشد بوم و بام خانه ها را روشنی
اندر آن هنگام کز مشرق برآید نور بام
سایه طوبی بنای دولتت را باد بوم
موکب شعری سرای همتت را باد بام
کار تو با عدل و از تو کارها با اعتدال
شغل تو با نظم و از تو شغلها با انتظام
زیر فرمان تو گردانی به از گودرز و گیو
زیر پیمان تو مردانی به از دستان و سام
طبع توسوی نشاط و چشم توسوی نگار
گوش تو سوی سماع و دست تو سوی مدام
ای به توفیق و هدایت دین یزدان را قوام
وی به تدبیر و کفایت ملک سلطان را نظام
بخت تو عالی و مقدار تو عالیتر ز بخت
نام تو نیکو و کردار تو نیکوتر ز نام
بر زمین آزادگان در خدمت تو بی ملال
بر فلک سیارگان در بیعت تو بی ملام
فطرت تو دست مکاران درآورده به  بند
قدرت تو پای جباران درآورده به  دام
آن وزیری تو که هست اندر صلاح مملکت
چرخ سرکش با تو نرم و دهر توسن با تو رام
همچو یاقوت از جواهر اختیاری از بشر
همچو خورشید از کواکب نامداری از انام
گرد شادروان تو نورست در چشم کفات
نعل رهواران تو تاج است بر فرق  کرام
صاحب صد لشکرست از حضرت تو یک رسول
نایب صد خنجرست از مجلس تو یک پیام
یاد تو نوشد همی  گردون که هستش روز و شب
فیض یزدانی شراب و چشمه خورشید جام
بخت بیدار تو را گر صورتی پیدا شود
نقش آن صورت بود تفسیر حی لا ینام
اندر احیا بس بود دست جواد تو جواب
ملحدانی راکجاگویند من یحیی العظام
گر مدد یابد ز جود دست تو بحر محیط
تا قیامت زو همی زرین مطر خیزد غمام
از قلم در دست تو فعل حسام آمد پدید
دیده کس مصری قلم را قدرت زرین حسام
تا روان باشد علمهای تو را فتح و ظفر
تیغهای جنگیان آسوده باشد در نیام
رایت عالی به ترکستان کشیدی از عراق
تا تکینان را رهی کردی و خانان را غلام
تا هوا چون بوستان کردی ز گوناگون علم
تا زمین چون آسمان کردی ز گوناگون خیام
تا گشادی قلعه هایی را که مر هر قلعه را
پشت ماهی هست بوم و برج ماهی هست بام
چون  کشیدی زیر فرمان از حلب تا کاشغر
مصلحت جستی و در یک جای فرمودی مقام
گر نه ابر رحمت  تو آب بر آتش زدی
خاک ترکستان ز تیغ شاه گشتی لعل فام
حاسدان را از شکم بر پشت بگذشتی رماح
دشمنان را از قضا بر حلق بگذشتی سهام
از شرار تیغ بودی پادشاهان را شراب
وز طعان رمح بودی خاکساران را طعام
پنجه شیران بخستی  گردن و پشت  گوزن
چنگل بازان بکندی سینه و چشم حمام
اینت  عفو بی نهایت و ینت علم بی قیاس
اینت فضل بر تواتر وینت شکر بر دوام
ای خداوندی که اندر ملک توران کرده ای
هم بدین سان  کرده ای در ملک روم و ملک شام
خشم  تو شامی  است از محنت  که آن را نیست صبح
عفو تو صبحی است از نعمت که آن را نیست شام
گر نبودی شکر تو پیوند جان ایدر بدن
خلق عالم را همه شکر تو رفتی از مسام
هر که بیند مر تو را داند که صدر عالمی
جهل باشد گر کسی خورشید را گوید کدام
وهم تو نیرنگ محتالان بیوبارد همی
همچنان چون آتش سوزان بیوبارد ثغام
مهر پیروزی نگارد بر نگین عمر خویش
هرکه یک شب صورت عمر تو بیند در منام
تو همامی و قلم در دست تو همچون همای
هست روز ما همایون از همای و از همام
تا همی بارد قلم در دست تو سحر حلال
برخلاف تو قدم بر داشتن باشد حرام
تا به جاه تو همه اسلامیان را حاجت است
بر سلامت حجتی باشد تو را کردن سلام
هرکه او از چنبر حکم تو سر بیرون کشد
از شریف و دون و از نیک و بد و از خاص و عام
کردگارش کرد مخذول و تو مستغنی ز جنگ
روزگارش کرد مقهور و تو فارغ ز انتقام
وانکه او جان و دل اندر عهده عهد تو کرد
یافت از یزدان و از سلطان قبول و احتشام
کردی اندر پیش یزدان کار او را تربیت
داشتی در پیش سلطان شغل او را اهتمام
رای نیک و رسم خوب توست در دنیا و دین
نیک بختی را ثواب و رادمردی را قوام
ای ثناهای تو چون تعویذ کرده هر حکیم
وی دعاهای تو چون تسبیح کرده هر امام
تا به میدان سخن بر مدح توگشتم سوار
مرکب شعر من از شعر ی همی خواهد لگام
از گهرهای مدیح تو قلم در دست من
گردن ایام را عقدی همی سازد مدام
کلک گوهربار تو پر گوهرم  کردست طبع
لفظ شکربار تو پرشکرم کرده است کام
تا فساد و کون باشد فلسفی را در مثال
تا ظلام و نور باشد مانوی را در کلام
در جلالت باد کون دولت تو بی فساد
در وزارت باد نور حشمت تو بی ظلام
تو به شکر از کردگار و کردگار از تو به شکر
تو به  کام از شهریار و شهریار از تو به  کام
سرو عمر تو همیشه خرم و سبز و بلند
ماه بخت تو همیشه روشن و بدر تمام
از تو اندر ملک سلطان هم صلاح و هم صواب
وزتو اندر دین یزدان هم صلوت و هم صیام
کی توان  گفتن که شد ملک شهنشه بی نظام
کی توان  گفتن که شد دین پیمبر بی قوام
کی توان  گفتن که شد صدر زمان زیر زمین
کی توان  گفتن که شد بدر زمین اندر غمام
قهر یزدان نرم  کرد آن را که بودش دهر نرم
چرخ  گردان رام کرد آن را که بودش بخت رام
عالمی در یک زمان معدوم شد در یک مکان
امتی در یک نفس مدروس شد در یک مقام
شد شکار عالم آن  کاو کرد عالم را شکار
شد به کام دشمن آن کاو دید دشمن را به کام
در ره بغداد صیاد اجل دامی نهاد
بس شگرف و محتشم صیدی درافتادش به دام
آن  که بودی روزگارش با صیام و با صلوت
روزگارش منقطع شد در صلوت و در صیام
آن که بودی چون حسام اندر بنان او قلم
خون همی گرید قلم در فرقت او چون حسام
آن  که خصمان در پیام او همی عاجز شدند
گشت عاجز چون به جان او ز مرگ آمد پیام
ای جهان بی وفا رنج بصر کردی حلال
تا فروغ طلعت او بر بصرکردی حرام
آن که تیغ عدل کرد اندر نیام دولتش
تیغ  کین اندر هلاکش برکشیدی از نیام
آن که بود اندر وزارت بی ملام و بی ملال
در ملال عمر اوگشتی سزاوار ملام
در حیاتش جان خاص و عام سخت آسوده بود
در وفاتش سخت شوریدست شغل خاص و عام
بود حلمش خاک وجودش آب و هست اندر غمش
خاک بر فرق  کفات و آب در چشم  کرام
راست پنداری خلایق در منامند از قیاس
وین شگفتی ها همی بینند گویی در منام
ای وزیر شاه عالم بردی از عالم علم
وی قوام دین شدی در پرده تا روز قیام
ای به امر و نهی  کرده بر سر گیتی فسار
کرد عزراییل ناگه بر سر عمرت لگام
شد وزارت بر تو گریان بر بساط تعزیت
شد کفایت بی  تو گریان در لباس احتشام
نه ببالد چون تو در باغ ظفر سروی بلند
نه بتابد چون تو در چرخ هنر ماهی تمام
مرگ تو پرگار شیون گرد ملک اندر کشید
هم انام است اندرین پرگار و هم شاه انام
آن که پیوسته به مدح تو زبان برداشتی
خشک دارد بر مصیبت زآتش هجر تو کام
با دریغ و حسرت تو در غریو افتاده اند
بی نهایت خلق از فرزند و پیوند و غلام
زعفران و نیل سو دستند گویی کز صفت
رویشان مر زعفران گون است و لبها نیل فام
گر نبود اندازه عمرت مدام اندر جهان
شکر آثار تو خواهد بود تا محشر مدام
باد شخصت را نثار از حامل عرش مجید
باد روحت را سلام از خازن دارالسلام
دست حسرت جامه صبر معزی چاک  کرد
تا جهانی را معزا کرد حی لاینام
ای ز شاهی و جوانی شاد و از دولت به کام
ایزد اندر هر مرادی داد تو داده تمام
اندر اسباب شهنشاهی همال تو کجا است
واندر آثار جهانداری نظیر تو کدام
شیرمردان گشته اندر پیش تیغ تو زبون
تاجداران  گشته اندر پیش تخت تو غلام
از پدر ملک جهان داری به میراث حلال
در خلاف تو قدم برداشتن باشد حرام
از سعادت دولت تو خانه ای دارد که هست
عالم صغری اش بوم و عالم کبری  اش بام
هست روشن حجت  افضال تو در شرق  و غرب
هست فرخ سایه اقبال تو بر خاص و عام
گر همی برهان و حجت باید اقبال تو را
بس بود برهان و حجت فتح روم و فتح شام
رای تو در شام شام نیکخواهان کرد صبح
تیغ تو در روم  صبح بدسگالان کرد شام
کین تو مانند سودا گشت کزوی سوخته است
خون حاسد در عروق و مغز دشمن در عظام
تیغ تو زهر است و دام و هر که خواهد گو بیا
دست را بر نه به زهر و پای را برنه به دام
رآی هند آید به طاعت  گر فرستی یک رسول
شاه چین آید به خدمت  گر فرستی یک پیام
از مخالف موکبی وز موکب تو یک سوار
از معادی لشکری وز لشکر تو یک غلام
نوبت جام است شاها نوبت شمشیر نیست
جام باید در کف و شمشیر باید در نیام
آتش شمشیر تو چون کار شاهی پخته کرد
آبگون جام تو باید مدتی پر خمر خام
جام پر فرمای از آن باده که چون گیری به دست
دست  گردد مشک بوی و جام  گردد لعل فام
بندگان تو همه حورند و می ما معین
تو چو رضوانی و دارالملک تو دارالسلام
دولت تو کرد بخت بندگان تو بلند
همت تو کرد کار چاکران تو به  کام
بندگان شاید که از بهر تو بفروزند جان
چاکران زیبد که بر یاد تو بفرازند جام
مال و حال و سال و فال و اصل و نسل و تخت و بخت
بادت اندر پادشاهی بر مراد و بر دوام
مال وافر حال نیکو سال فرخ  فال سعد
اصل راضی  نسل باقی  تخت عالی  بخت رام
رهنمایت باد یزدان هرکجا سایی رکاب
همنشینت باد دولت هرکجا سازی مقام
دوش با سیمین صنوبر در نهان سر داشتم
ای خوش آن عیشی که با سیمین صنوبر داشتم
در برمن بود تا روز آن نگار نوش لب
داد خود تا روز از آن نوشین لبان برداشتم
زیبد ار با ماه تابان برزنم زیرا که دوش
ماه و مشک و سرو سیمین هر سه در بر داشتم
این تن مسکین ز جان خویشتن برداشت دل
چون من اندر بر چنان مه روی دلبر داشتم
یارگفتا داشتی چون من نگاری گفمش
کافرم  گر من به جز تو یار دیگر داشتم
صابری فرمودم آن دلدار اندر عشق خود
صابری بر باد دادم سر به سر گر داشتم
چون ز عنبر چنبرش دیدم به گرد آفتاب
تا سحر در گردنش دو دست چنبر داشتم
نرگس وگلنار و سرو و ماه و یار سیمگون
تا سحر هر پنج بر بالین و بستر داشتم
گوهر آگین شکر خندان چو بگشادی به ناز
دامنی پرشکر خندان و گوهر داشتم
شکرش خواری فزود و گوهرش راحت نمود
کردم از گوهر گله گر شکر شکر داشتم
ماه بر گردون بود سرو سهی در بوستان
من به یک دم هر دو اندر زیر چادر داشتم
گاه بنشستی و دادی ساغر و گه بوس و من
گاه اندر دست زلفش گاه ساغر داشتم
هیچکس در حوض  کوثر شکر و پروین نداشت
شکر و پروین من اندر حوض کوثر داشتم
بر بر من بر نهاد آن لعبت شیرین زبان
من ز شیرینی ورا با جان برابر داشتم
گه مکابروار بوسه  گاه بوس و گه کنار
گه بدو آهنگ از این معنی مکابر داشتم
ماه پیکر سیم ساقی بود ساقی دوش و من
چشم سوی سیم ساق و ماه پیکر داشتم
هر زمان از ماه خندان چون مرا دادی شراب
پیکر از شادیش  گفتی بر دو پیکر داشتم
گفتم ای مه در برم تا بامداد آرام گیر
گوش سوی پاسخ یار ستمگر داشتم
گفت هستم تاگه الله اکبر در برت
کردم انکار و چنان کردار منکر داشتم
چون موذن برکشید الله اکبر ناگهان
دست بر گردون از آن الله اکبر داشتم
چون شنید آهنگ رفتن کرد از آن گفتار خام
من از آن الله اکبر مرگ خوشتر داشتم
ناگهان بربست معجر گرد ماه دلفریب
ماه برگردون بد و من زیر معجر داشتم
شوخ وار آن کافر از پیشم برون شدگفتمش
شوخ چشمی و نه این چشم از تو کافر داشتم
سر بگردانید و پای از حجره چون بیرون نهاد
پای او را بوسه دادم دست بر سر داشتم
گفتم ای دلبر چو بودم زر نکردی با من این
ای دریغا کار چون زر بود چون زر داشتم
اندر آنجا داشتم من زر ز بهرروی تو
گرچه آنجا شغل شاه دادگستر داشتم
سزد گر سر فرازد ملک و شایدگر بنازد د ین
که  گیتی در مه آذر گرفت آیین فروردین
به ملک و دین همی نازند شاهان بلنداختر
که آمد شاه ملک افروز مهمان قوام الدین
کجا باشد ملک چونین سزد دستور او چونان
کجا باشد پدر چون آن سزد فرزند او چون این
ز سلطان و ز دستور است هم تمکین و هم  دولت
زه ای سلطان با دولت زه ای دستور با تمکین
چه جویم فر ا فریدون چه گویم عدل نوشر وان
چه رانم قصه بیژن چه خوانم نامه گرگین
سخن گویم ز سلطانی که با عدلش نیندیشد
گوزن از پنجه ضیغم تذرو از چنگل شاهین
که را بود از جهانداران چنین عدل و چنین سیرت
کرا بود از شهنشاهان چنین رسم و چنین آیین
جهانداری چنین باشد که را ایزد دهد دولت
شهنشاهی چنین باشد کجا دولت  کند تلقین
ببخش ای شاه دریادل بکوش ای خسرو عالم
به گاه بخشش و کوشش دهی داد و ستانی  کین
تو آن شاهی که از شاهان به تو قدر و شرف دارد
نگین و تیغ و تاج و تخت و کلک و ملک و اسب و زین
به توران و به غزنین د ر تو را هستند فرمانبر
یکی دارنده توران دگر فرمانده غزنین
سپاهی را که بدخواهت همی  گرد آورد شاها
کنی همچون بنات النعش اگر هستند چون پروین
کسی کاو برخلاف تو به  خواب اندر شود یک شب
زخاک او را سزد بستر زسنگ او را سزد بالین
هر آن شعری  که بر نامت بگوید بنده شاعر
به  جنات النعیم اندر همی خوانند حورالعن
به تو جاوید و پاینده است هم شادی و هم شادی
به شاهی از جهان بگذر به شادی در جهان بنشین
دعاگوی تو دولت باد هر جایی  که بنشینی
که چون دولت دعا گوید کند روح الامین آمین
چون پدید آمد مبارک ماه نو بر آسمان
بر بساط نیلگون زرین کمان بردم گمان
دیدم آن ساعت ز روی یار خویش و ماه نو
بر زمین سیمین سپر بر آسمان زرین کمان
عاشقان دیدم که با من دستها برداشتند
بر رخ ماه زمین دیدند ماه آسمان
دل ستان ماهی که پیش قامت و رخسار اوست
سرو و گل بی قیمت اندر بوستان و گلستان
سحر و مروارید دارد گه نهان گه آشکار
لاله و سنگ سیه دارد همه ساله نهان
بر میان دارم کمر همچون قلم در خدمتش
زانکه او همچون قلم دارد ز باریکی میان
بر دل من شد جهان چون حلقه انگشتری
زانکه او چون حلقه انگشتری دارد دهان
هست عشق او مرا همچون خرد در دل مقیم
هست مهر او مرا همچون روان در تن روان
پس چرا در کوی عشقش من مقیمم بی خرد
پس چرا در راه مهرش من روانم بی روان
خانه من سال و مه از روی او چون  گلشن است
راست گویی روی او از گلفشان دارد نشان
کاشکی بر جان شیرین دسترس بودی مرا
تا ز شادی کردمی بر گل فشانش جان فشان
روی شهرآرای روح افزای او از خرمی
در میان عاشقان و دوستان شد داستان
آن نگار از روی خرم هست خورشید سپاه
چون شهاب از روی روشن هست خورشید جهان
آن شهابی کاو ندارد در مسلمانی قرین
با شهاب اندر فلک کردست قدر او قران
شمس دین تاج معالی عبد رزاق آنکه  کرد
جودش از رزاق ارزاق خلایق را ضمان
تا بود در راه جودش قافله بر قافله
نگسلد در راه شکرش کاروان از کاروان
صورت دولت خبر بود وکنون در عصر ما
کرد میمون طلعت او صورت دولت عیان
پاسبان قصر بختش هست خورشید بلند
قصر چون گردون بود خورشید زیبد پاسپان
پیش طبعش هست چون خاک  گران باد سبک
پیش حلمش هست چون باد سبک خاک گران
فضل او افزون تر از دریا شناس از بهر آنک
هست دریا را کران و نیست فضلش را کران
لفظ او از خوبی و پاکیزگی دارد شرف
بر هر آن گوهر که موجودست اندر بحر وکان
نیست به زان گوهری در تاجهای قیمتی
نیست به زان گوهری درگنجهای شایگان
مهتران وکهتران بینم رسیده سال و ماه
از یمین او به یمن و از بنان او به  نان
هست دوران را یمین گویی بدان فرخ یمین
هست روزی را بناگویی بدان فرخ بنان
زان خطر دارد بصر کاو را ببیند گاه گاه
زان هنر دارد زبان کاو را ستاید هر زمان
گر لقای او ندیدی بی خطر بودی بصر
ور ثنای او نگفتی بی هنر بودی زبان
چون رکاب او گران گردد عنان او سبک
با فلک همبر نماید اسب او در زیر ران
از مبارک پای او پروین محل گردد رکاب
وز خجسته دست او جوزا صفت گردد عنان
خامه او هست چون مرغی که چون طیران کند
قاربر منقار چون آید برون از آشیان
چون چراغی پردهان است و ز توقیعات او
دین تازی هست روشن چون چراغی پر دهان
معجزست آن خامه او را چون سلیمان را نگین
با چو موسی و محمد را عصا و خیزران
ای درخشان اختری رخشنده بر خرد و بزر گ
ای در افشان مهتری بخشنده بر پیر و جوان
دودمان تو همه فخر و جمال عالمند
وز هنرمندی تویی فخر و جمال دودمان
خاندان از توست پاینده که صدر کاملی
صدر چون کامل بود پاینده دارد خاندان
پرگهر گردد جهانی چون کند هنگام درس
مشکلات شرع را الفاظ تو شرح و بیان
آب حیوان است الفاظ تو پنداری کزو
هر که یک شربت بنوشد زنده ماند جاودان
از لطافت گرچه دانندت همی مانند عقل
وز صفاوت گرچه خوانندت همی همتای جان
من تو را فضلی نهم بر عقل و جان از بهر آنک
عقل و جان را دید نتوان و تو را دیدن توان
هر فقیهی کاو مقیم مسجدست و مدرسه
هر امامی  کاو سزای منبرست و طیلسان
آن ز حرمت در پناه توست با طیب حیات
وین زحشمت بر بساط توست با طی  لسان
گر نکوخواه و بداندیش تو روزی بگذرند
بر نهال زعفران و بر درخت ارغوان
عکس روی آن کند در حال رنگ و روی این
زعفران چون ارغوان و ارغوان چون زعفران
امتحان کردن نباید در جوانمردی تو را
شمس را در روشنایی  کس نکردست امتحان
شادمان باشی زخواهنده چو آید پیش تو
همچو خواهنده که از بخشنده باشد شادمان
ای  که دانی فرض حق مادحان بر خویشتن
نیستی راضی که مادح مدح  گوید رایگان
از هوای خدمت تو در هوای مدح تو
هست ابر خاطر من درفشان فی  کل شان
از پی نعمت سزا باشد که آیم پیش تو
کز پی  گوهر سوی دریا شود بازارگان
هرکجا ذکر تو و شکر تو گویم پیش خلق
رای تو نشگفت اگر باشد بدان همداستان
اذکرونی و اشکرونی گفت در قرآن خدای
گرچه مستغنی است او از ذکر این و شکر آن
تا که هر سالی خلایق را دو عید آید همی
در زمستان و تموز و در بهار و در خزان
بر تو میمون و مبارک باد هر سالی سه چیز
روز عید و موسم نوروز و جشن مهرگان
باد باقی منت انعام تو بر هر مکین
باد عالی رایت اقبال تو در هر مکان
کردگار و شهریار و آسمان و روزگار
از تو راضی هر چهار و بر تو دایم مهربان
کردگارت کارساز و شهریارت شکر گوی
آسمانت مهرجوی و روزگارت مدح خوان
عمد ا همی  نهان کند آن ماه سیم تن
موی سیاه خویش ز موی سپید من
داند که بوی مشک ز کافور کم شود
کافور من نخواهد با مشک خویشتن
گرچند سال عارض من چون بنفشه بود
ورچندگاه عارض او بود چون سمن
اکنون که سنبل از سمن او برون دمید
نشگفت اگر بنفشه من شد چو نسترن
کردست روزگار همی از دو زلف او
در پشت من خم آرد و در روی من شکن
او طرفه تر که اشک و دلم را به دست هجر
سرخی همی زلب دهد و تنگی از دهن
بالای او چو نارون و سرو شد بلند
تا کردمش ز دیده و دل بیشه و چمن
من عاشقی نمودم و او ساحری نمود
تا کرد ماه را فلک از سرو و نارون
آن  کس  که یافته است و خریدست چند بار
بار عقیق در یمن و مشک در ختن
نه در ختن چو زلف بتم مشک یافته است
کز سیم ساخته است یکی چاه در ذقن
تا چون دلم در آن چه سیمین دراوفتد
دل برکشم زچاه بدان عنبرین رسن
کردم به  عشق تا دل و تن داشتم نشاط
امروز چون  کنم که نه دل دارم و نه تن
پیری و کار عشق طریقی ستوده نیست
نپسندد این طریق زمن سید زمن
پشت شریعت و شرف دین مصطفی
مهر ولی فروز و سپهر عدو شکن
بوطاهر مطهر و مخدوم روزگار
سعد علی عیسی خورشید انجمن
دریا و ابر خوانمش از بهر آنکه هست
موجش بهر مکان و سرشکش بهر وطن
معنی طلب نه صورت زیرا که شخص او
دریا و ابر زیر دراع است و پیرهن
از پای او عبیر شود گرد بر بساط
وز دست او رحیق شود آب در لگن
خلقش چنان خوش است که از بوی او گرفت
بوی بهشت عد ن ز کشمیر تا عدن
پیر و جوان  کنند همی شکر نعمتش
شکر حقیقتی  که در آن نیست زرق و فن
وان کودکی که هست به گهواره در هنوز
دارد ز شکر نعمت او بر لبان لبن
باشد کم از فضایل او فضل دیگران
آری به قدر کم ز فرایض بود سنن
گر در جهان به جود و مروت مثل شدند
نعمان و معن زایده و سیف ذی بزن
هر سه کنند خدمت او گر خدای عرش
ارواح هر سه باز رساند سوی بدن
از کید اهرمن بود ایمن بهر مقام
هر چند در زمانه بود گونه گون فتن
زیرا که او به سیرت و خلق فریشته است
ایمن بود فریشته از کید اهرمن
بادی که بر زمین وقارش کند گذر
از پشه پیل سازد و از صعوه کرگدن
مرغی  که بر درخت خلافش زند صفیر
افتد به محنت قفس و دام بابزن
گرچه به  صورت است محن با مجن یکی
هست از مجن تفاوت بسیار تا محن
دین را بس آن دلیل که تدبیرهای اوست
در پیش تیرهای محن  خلق را مجن
ای مکرمی  که دست تو ابری است مشک بار
ای مفضلی  که طبع تو بحری است موج زن
ای رسم تو مهذب و ای لفظ تو بدیع
ای خلق تو محبب و ای خلق تو حسن
دنیا به روزگار تو خالی است از حزین
دلها به اهتمام تو صافی است از حزن
از دولت است کشت امید تو را نبات
وز نصرت است تیغ مراد تو را سفن
آن  کشت هست تازه همه ساله بی مطر
وان تیغ هست تیز همه ساله بی مسن
از غایت  کرم  که تو را هست در سرشت
بر حاسدان خویش به نیکی بری تو ظن
داری روا اگر ز تو یابند حاسدان
در زندگی هزینه و در مردگی کفن
باد عقیدت تو در اقلیم روم و هند
گر بر جهد به خاطر رهبان و برهمن
آن سوی حق شتابد و برتابد از صلیب
وین سوی دین گراید و برتابد ازوثن
دارم شگفت تا قلم تو چگونه شد
بی روح با تحرک و بی عقل با فطن
هست اکمهی بدیع  که بیند همی جهان
هست ابکمی غریب  که  گوید همی سخن
در دخل و خرج راهنمایی است معتمد
در حل و عقد شکرگزاری است موتمن
زیباتر است نعت وی از صورت پری
والاترست قدر وی از پیکر پرن
در چشم فتنه هست وسن  با صریر او
در چشم بخت نیست ز تاثیر او وسن
در تاختن همی به  شب و روز خوانمش
از بس که او برد به شب و روز تاختن
وز اتفاق تاختن او به  روز و شب
با روز روشن است شب تیره مقترن
ای در جهان یگانه به آزادگی وجود
دارم دلی یگانه به شکر تو مرتهن
تا گوهر مدیح تو در رشته کرده ام
کاسد شدست گوهر غواص و کوهکن
مدح تو گوهری است نه از جنس آن گهر
کاندر خزانه ملکان است مختزن
تا پیش بت سجودکند هر شمن  که او
باشد به عشق و مهر بت خویش مفتتن
اندر سجود باد فلک پیش بخت تو
چونان که در سجود بود پیش بت شمن
بادند راضی از تو به دنیا و آخرت
شش تن  گزیدگان خلایق زمرد و زن
در دهر شاه سنجر و خاتون و صدر دین
در آخرت محمد و زهرا و بوالحسن
احباب تو زطالع مسعود شادمان
واعدای تو زطایر منحوس ممتحن
با تو نشسته دولت و بر تو خجسته عید
وز تو نماز و روزه پذیرفته ذوالمنن
چون قوام الدین و فخرالدین ندیدم میهمان
چون شهاب الدین به دنیا هم ندیدم میزبان
هرکجا باشد به  گیتی میزبانی چون شهاب
کی عجب گر چون قوام و فخر باشد میهمان
آسمان از اختران  گر بر زمین دارد شرف
زین سه نیک اختر زمین دارد شرف بر آسمان
آفتاب و مشتری و زهره زهرا به هم
هر سه در برج شرف  کردند پنداری قران
با دو سلطان هر سه در خدمت یکی دارند دل
با دو دولت هر سه در بیعت یکی دارند جان
دانش هر سه ز انبوهی نگنجد در ضمیر
بخشش هر سه ز بسیاری نیاید درگمان
هر سه را شمشیر هندی معجزست اندر یمین
هر سه را اقلام مصری ساحرست اندر بنان
باد با هر سه موافق هم جهان و هم سپهر
تا همی گردد سپهر و تا همی ماند جهان
هر سه اندر دولت سلطان عالم شادخوار
هر سه از اقبال سلطان معظم شادمان
شادند همه خلق به عید عرب اکنون
بر شاه عجم عید عرب باد همایون
فخر ملکان ناصر دین خسرو مشرق
تاج سر دولت عضد دولت میمون
سنجر که به مردی و جهانداری و شاهی
بیش است ز طهمورث و جمشید و فریدون
نازنده به پیروزی او گوهر سلجوق
چون گوهر عباس به بهروزی مامون
سلطان معظم به هنرمندی او شاد
چون موسی عمران به هنرمندی هارون
با همت او اختر سیار بود پست
با دولت او گنبد دوار بود دون
سیاره نداند که قیاس خردش چند
ایام نداند که شمار هنرش چون
گیتی به حقیقت خطر او نشناسد
دریا چه شناسد خطر لولو مکنون
ای  گشته فلک بر مه منجوق تو عاشق
وی  گشته ظفر بر سر شمشیر تو مفتون
یک تن نشناسم نه به احسان تو محتاج
یک دل نشناسم نه به فرمان تو مرهون
عدل و نظر تو سبب امن جهان است
چون باده و مطرب سبب شادی محزون
تا با تو جهان راست تر از قد الف شد
قد همه اعدای تو شد چفته تر از نون
هر کس  که سر از چنبر حکم تو بتابد
یا دل برد از دایره عهد تو بیرون
هرگز نبود مقبل و آهسته و عاقل
لابد که بود مدبر و آشفته و مجنون
آن روز که تو گوی  زنی پیش سواران
از سم سمند تو رسد گرد به گردون
وان روز که تو صید کنی بر که و صحرا
از سنگ دمد لاله و از خاک طبرخون
وان روز که تو تیغ زنی در صف لشکر
پستی و بلندی همه خانی شود از خون
از نیزه تو بیشه نماید همه صحرا
وز رایت تو کوه نماید همه هامون
خصم تو به افسون و به افسانه کند کار
لیکن به زمانی شود آن کار دگرگون
بیچاره نداند که همی سود ندارد
با دولت و شمشیر تو افسانه و افسون
ملک پدران داد به دست تو زمانه
بسته است میان تا تو چه فرمان دهی اکنون
گر رای به زابل کنی از بهر تماشا
ور روی به توران نهی از بهر شبیخون
فغفور بنالد ز تو در بتکده چین
چیپال بترسد ز تو بر ساحل سیحون
تو خرم و خندان به نشابور نشسته
سهم تو به دجله است و نهیب تو به جیحون
بس نماندست که ملک ملکان را
آرند به دیوان تو آواره و قانون
پیش کف تو خوارتر از خاک نماید
گر خاک به تو هدیه دهد نعمت قارون
خوانم به صفت جود تو را معجز موسی
گر زنده شد از معجز او مرده مدفون
ای مدح تو در هر دهنی لولو و یاقوت
وان لولو و یاقوت به عنبر شده معجون
ناهید ز میزان فلک مدح تو خواند
چون  گشت به میزان خرد مدح تو موزون
تا موسم  تشرین بود اندر مه نیسان
تا نوبت کانون بود اندر مه کانون
احباب تو را باد رخ از نار چو  تشرین
و اعدای تو را باد دل از رنج چو کانون
از طایر میمون  تو ندیم ظفر و فتح
خصم تو ندیم ندم از اختر وارون
خالق ز تو راضی و خلایق ز تو خشنود
دولت به تو موصول و سعادت به تو مقرون
عید تو همایون و همه سال تو چون عید
پیروزی و اقبال تو هر روز بر افزون
نرگس ز نشاط ماه فروردین
بر دست نهاد ساغر زرین
ابر آمد و کرد ساغرش پر می
تا نوش کند به یاد فروردین
بی آنکه شکسته گشت و پیچیده
شد زلف بنفشه پرخم و پرچین
دستی که به زلف او درآویزد
بی مشک شود چو نافه مشک آگین
تاکرد دم صباگلستان را
از خوشی و خرمی بهشت آیین
گلبن به بهشت در همی نازد
با جامه سبز همچو حورالعین
گر پروین شد در آسمان پنهان
پروین صفت است در زمین نسرین
گویی که ز بهر خدمت خسرو
آمد به زمین ز آسمان پروین
چون فاخته باغ را دعا گوید
طاووس دعاش را کند آمین
از بهر دعا ثنا کند بلبل
بر ناصر دین بن معزالدین
سنجر که ز رای دولت آرایش
دین را شرف است و ملک را تزیین
والا ملکی که در صف هیجا
دارد دل و زور صاحب صفین
ایزد چو ولایت خراسان را
آراست به عدل او سنه تسعین
دادند به او سعادت کلی
از برج شرف ستارگان همگین
در طالع او همی توان دیدن
کز روم بود ولایتش تا چین
آنجا که امید عدل او باشد
بی بیم بود کبوتر از شاهین
وانجا که نهیب تیغ او باشد
اندر غم جان بود تن تنبن
بر مژده فتح او به هرکشور
بندند و زنند کله و آذین
گردد ز نثار نامه فتحش
پرگوهر سرخ دست گوهر چین
گر رای کند به آمل و ساری
ور روی نهد به  کابل و غزنین
از بیم به دست هندو و دیلم
بی بیم شود کتاره و زوبین
بس دیر نماند تا نهد عزمش
بر اسب غزای کافرستان زین
در روم کند رکاب سالارش
زین را ز صلیب رومیان خرزین
یک حمله سنجری زند برهم
بتخانه قیصری به قسطنطین
گر افشین کرد فتنه بابک
در دولت و ملک معتصم تسکین
در لشکر خویشتن ملک سنجر
دارد دو هزار بنده چون افشین
گر بیژن گیو در هنر بودی
چون حاجب او به روز بزم و کین
هنگام شکارکی روا گشتی
بر بیژن گیو چاره گر گرین
ای شاد به تو خلیفه و سلطان
وز شادی هر دو دشمنان غمگین
از نصرت تو همی ببالد آن
وز دولت تو همی بنازد این
دو بیت شنیده ام دقیقی را
در مدح تو هر دو کرده ام تضمین 
استاد شهید زنده بایستی
و آن شاعر تیره  چشم روشن بین
تا شاه مرا مدیح گفتندی
معنیش درست و لفظها شیرین 
در شان تو آمدست پنداری
واندر شان حسود با نفرین
هفتم آیت ز سوره یوسف
پنجم آیت ز سوره یاسین
تا با دل دشمنان به رزم اندر
کین تو کند صناعت سکین
هرکس  که ز کین تو خطر جوید
سر در سر آن خطر کند مسکین
آباد بر آن  کمیت میمونت
کاو تیزتر است زآذر برزین
کو هست درنگ را چو گویی هان
با دست شتاب را چو گویی هین
هر گه که به پستی آید از بالا
گویی به نشیب روی دارد هین
فرهاد نکرد نقش از آن بهتر
شبدیز به جنب خسرو و شیرین
تا پای تو در رکاب او باشد
نعلش سر ماه را بود بالین
شاها به بهار و موسم نیسان
بر تخت شهی به کام دل بنشین
نیک است و بد است مردم  گیتی
بد را بگزای و نیک را بگزین
خوارزم شه آمد از لب جیحون
زی درگه تو به حشمت و تمکین
تا رایت و رای او درین خدمت
عالی شود از تو همچو علیین
تا دانش و داد و دین او هر سه
باقی شود از تو تا به یوم الدین
با دولت و فر تو بهر کشور
کو قصد کند بگیرد اندر حین
از جانب غرب تا حد مکه
از جانب شرق تا در ماچین
بادا ز چهار چیز سازنده
قسم تو چهار چیز با تحسین
تا هست چهار طبع  گیتی را
از آتش و از هوا و آب و طین
از چرخ عنایت از قضا یاری
از بخت هدایت از خرد تلقین
تشرین تو باد خوش تر از نیسان
نیسان تو باد بهتر از تشرین
ازگرد ولیت رفته برگردون
وز سجن  عدوت رفته در سجین
ایا ای جوهر علوی گرفته چرخ را دامن
تورا شب برفراز سر تو را سیاره پیرامن
به رنگین باشه ای مانی که درگردون زند چنگل
به زرین لعبتی مانی که در هامون کشد دامن
نمایی گه رخ روشن وزان گردد هوا تیره
برآری گه دم تیره وزان گردد زمین روشن
پس از پیدا شدن باشد به چرخ اسفلت منزل
چو پیش از دم زدن باشد زسنگ دامنت مسکن
تو از خارا برون آیی و گرم از تو شود خارا
تو از آهن پدید آیی و نرم از تو شود آهن
یکی کوهی پر از لاله فرازش مشک را توده
یکی بحری پر از لولو به زیرش نیل را خرمن
یکی رقاص را مانی که سربالش بود احمر
یکی دیوانه را مانی که مندیلش بود ادکن
مگر ناگه کمین آورد بر عفریت سیاره
مگر در شب شبیخون کرد بر مریخ اهریمن
شهاب سرخ را مانی زشب جراره بر تارک
سحاب سرخ را مانی زگل طیاره  برگردن
نمانی جز بدان ابری که عکس آفتاب او را
که در رفتن سوی مغرب بپوشد سرخ پیراهن
تنت با جادویی ماند که مشک اندوده او را سر
سرت با هندویی ماندکه خون آلوده او را تن
تن افروزی چو از مرجان بود در دست تو پاره
سرافرازی چو از سنبل بود بر فرق تو گرزن
بهر منزل که بنشینی برافرازی زر سوده
ز هر خانه  که برخیزی برون آری سر از روزن
به سقلابی زنی مانی  که آبستن بود دایم
نزاید جز همه زنگی از آن سقلابی آبستن
گه ابراهیم بن آزر میان تو شده ایمن
گهی جسته تو را موسی میان وادی ایمن
چو خیاط سیه دوزی و سوزنهای تو سوزان
کجا دوزی یکی جامه بیندازی دو صد سوزن
تو را دشمن بود گویی همیشه جوهر سفلی
که از بیم و نهیب تو بود در درع و در جوشن
تو با دشمن شده مونس میان آهن هندی
ز بهر آنکه فخرالملک بر دارد سر از دشمن
ابوالفتح المظفر بن قوام الدین خداوندی
که بردارد سر از دشمن بدان شمشیر شیر اوژن
نماید با نوال او نبهره  نعمت قارون
نماید با جلال او  نفایه حشمت قارن
قصارت یافت از بختش فلک چون جامه خلقان
ریاضت یافت از تیغش جهان چون  کره توسن
مقر فضل او بینم عزیز و خوار و نیک  و بد
رهین شکر او بینم بزرگ و خرد و مرد و زن
نشان تیغ و تیر او ز بویحیی و بوالحارث
نشان مهر و کین او ز بادافراه و پاداشن
نبود الا وجود او مراد دولت از شادی
نبود الا حسود او مراد اختر از شیون
فلک سنجنده سعدست و رای ناصحش میزان
زحل کوبنده نخست و فرق حاسدش هاون
یکی یابد ز مهر او میان خاک در لولو
یکی ریزد ز کین او میان ریگ در روغن
به مدح دوستان او قضا کرد از امل دیوان
به قهر دشمنان او قدر کرد از اجل مکمن
ز باغ  بزم او دایم بدخشی روید و مرجان
ز خاک رزم او دایم طبرخون روید و روین
ضمیرش روضه خیرست و توفیقش در رضوان
سرایش مسجد مجد است و تایید اندرو موذن
بود در نامه اعمال عمر او فلک یک خط
بود در کفه میزان جود او جهان یک من
گرفته رایت و رایش زمشرق تا حد مغرب
رسیده نامه و نامش ز اران تا در ارمن
اگر بهرام پیش آید که دارد رمح زهرآگین
و گر ارژنگ باز آید که دارد تیغ گردافکن
ز نوک رمح زهرآگن دهد بهرام را بهره
به زخم تیغ  گردافکن  کند ارژنگ را ارزن
ایا در دین پیغمبر به حشمت بهتر از بوذر
ایا در ملک شاهنشه به همت برتر از بهمن
بدان شمشیر جان آویز زور دشمنان بشکن
بدان شاهین آهو گیر چشم دشمنان برکن
بهرگامی که برداری قدم بر فرق فرقد نه
زهر سویی که بخر امی علم بر بام نصرت  زن
معانی از تو حاضرگشت سبحان  الذی اسری
معالی از تو محکم گشت سبحان  الذی اتقن
خداوندا دلی دارم به مدح و مهرت آکنده
شده بر مدح تو عاشق شده بر مهر تو مفتن
به فضل ایزد ذوالمن چو بنشینم درین مجلس
مدیح تو مرا پیش است و شکر ایزد ذوالمن
بود نامم در این خدمت حقیقت بنده مخلص
وگر چه خواجه برهانی محمد کرد نام من
الا تا در مه بهمن بود در خانه ها آبی
الا تا در مه نیسان بود در دشتها سوسن
رخ مداح تو بادا چو سوسن در مه نیسان
رخ اعدای تو بادا چو آبی در مه بهمن
بمان با بخت عالی رای رزم آرای در میدان
بمان با دولت پیروز بزم افروز در گلشن
ای ساربان منزل مکن جز در دیار یار من
تا یک زمان زاری  کنم بر ربع  و اطلال و دمن
ربع از دلم پرخون  کنم خاک دمن  گلگون کنم
اطلال را جیحون  کنم از آب چشم خویشتن
از روی یار خرگهی ایوان همی بینم تهی
وز قد آن سرو سهی خالی همی بینم چمن
بر جای رطل و جام می  گوران نهاده استند پی
بر جای چنگ  و نای و نی  آواز زاغ  است و زغن
از خیمه تا سعدی بشد و ز حجره تا  سلمی بشد
وز حجله تا لیلی بشد گویی بشد جانم  ز تن
نتوان  گذشت از منزلی  کانجا نیفتد مشکلی
از قصه سنگین دلی نوشین لبی سیمین ذقن
آنجا که بود آن دلستان با دوستان در بوستان
شدگرگ  و روبه را مکان شد کوف و کرکس را وطن
ابرست بر جای قمر زهرست بر جای شکر
سنگ است بر جای  گهر خارست بر جای سمن
آری چو پیش آید قضا مر وا شود چون مر غوا
جای شجر گیرد گیا جای طرب  گیرد شجن
کاخی  که دیدم چون ارم خرم تر از روی صنم
دیوار او بینم به خم ماننده پشت شمن
تمثالهای بوالعجب حال آوریده بی سبب
گویی دریدند ای عجب بر تن ز حسرت پیرهن
زین سان که چرخ نیلگون کرد این سراها را نگون
دیار کی  گردد کنون گرد دیار یار من
یاری به رخ چون ارغوان حوری به تن چون پرنیان
سروی به  لب چون ناردان ماهی به  قد چون نارون
نیرنگ چشم  او فره  بر سیمش  از عنبر زره
زلفش همه بند و گره جعدش همه چین و شکن
تا از بر من دور شد دل از برم رنجور شد
مشکم همه  کافور شد شمشاد من شد نسترن
از هجر او سرگشه ام تخم صبوری  کشته ام
مانند مرغی  گشته ام بریان شده بر بابزن
اندر بیابان سها کرده عنان دل رها
در دل نهیب اژدها در سر خیال اهرمن
گه با پلنگان در کمر گه با گوزنان در شمر
گه از رفیقان قمر گه از ندیمان پرن
پیوسته از چشم و دلم در آب و آتش منزلم
بر بیسرا کی محملم در کوه و صحرا گامزن
هامون گذار و کوه وش دل بر تحمل کرده خوش
تا روز هر شب بارکش هر روز تا شب خارکن
چون باد و چون آتش روان درکوه و در وادی دوان
چون آتش و خاک  گران در کوهسار و در عطن
سیاره در آهنگ او حیران ز بس نیرنگ او
در تاختن فرسنگ او از حد طایف تاختن
گردون پلاسش بافته اختر زمامش تافته
وز دست و پایش یافته روی زمین شکل مجن
بر پشت او مرقد مرا وز کام او سودد مرا
من قاصد و مقصد مرا درگاه صدر انجمن
دین محمد را شرف اصل شریعت راکنف
باقی بدو نام سلف راضی ازو خلق زمن
بوطاهر طاهر نسب نامش سعادت را سبب
بیرایه فضل و ادب سرمایه عقل و فطن
آن کامکار محتمل نیکو خصال نیک دل
شادی به طبعش متصل رادی به دستش مقترن
او را مسیر مهر و کین او را مسلم تخت  و زین
او را ثناگر ملک و دین او را دعاگو مرد و زن
هنگام نفع و فایده افزون ز معن زایده
روز نوال و مایده افزون ز سیف ذویزن
از غایت ا کرام او وز منت انعام او
شد در خراسان نام او چون نام تبع در یمن
آزادگان با برگ و ساز از نعمت او سرفراز
از حد ایران تا حجاز از مرز توران تا عدن
اسرار او صافی شده از باطل و از بیهده
کردار او بی شعبده گفتار او بی زرق و فن
دستش  گه رفع قلم حد است بر دفع ستم
در ملک از او نفع نعم در دهر از او نفی فتن
آن  کس  که او را آورید آورد لطف جان پدید
ایزد توگویی آفرید از جان پاک او را بدن
ای راه و رسمت خسروی ای نظم و نثرت معنوی
ای حزم و عزم تو قوی ای خلق و خلق تو حسن
ای در شرف مانند آن کامد ز صنع غیب دان
در دشت تیه از آسمان بر قوم او سلوی و من
کلکی که در دستت بود نشگفت اگر معجز شود
چون ازکف موسی رود چوبی بیوبارد رسن
ابری است او با منفعت باران او از مصلحت
گویی دهن شد مملکت او چون زبان شد در دهن
وصاف تو هر خاطری مداح تو هر شاعری
برگردن هر زایری از بر تو بار منن
آنکس که بر هر کشوری بگماشت دانا داوری
جون تو نبیند دیگری درکدخدایی موتمن
از اهتمام عقل تو وز احتمال فضل تو
اندر جناب عدل تو صعوه شده چون کرگدن
هر دشمنی کاندر جهان کاو مر تو را کرد امتحان
انداخت او را آسمان از امتحان اندر محن
هر کس که با تو سرکشد گردون بر او خنجر کشد
خمری  که از دن برکشند دردی بود آغاز دن
هر غزو را پیمان نهی بر جای کفر ایمان نهی
سی پاره قرآن نهی در هند بر جای وثن
اعمال را والی کنی کار هدی عالی کنی
هندوستان خالی کنی از بتکده وز بر همن
گر غایبم ور حاضرم از نعمت تو شاکرم
فکر تو اندر خاطرم افرون ز وهم است و ز ظن
هرکاو امان خواهد زتو یا نام و نان خواهد زتو
حاجت چنان  خواهد ز تو چون  کودک از مادر لبن
مدح تو بنگارم همی شکر تو بگزارم همی
وز فر تو دارم همی تن بی الم دل بی حزن
مشمر ز طبع من زلل مشناس در شعرم خلل
گر من ز ربع و از طلل در مدح تو گویم سخن
نغز و بدیع است این نمط در درج بی سهو و غلط
زان سان  که در درج و سقط یاقوت و در مختزن
تا ماه نیسان بر رزان بندد حلی باد وزان
گردد به ایام خزان بر بوستان  کرباس تن
بادت بقای سرمدی امروز تو خوشتر زدی
میران به امرت مقتدی حران به برت مرتهن
گاه بقا گفته فلک با بخت تو مالی و لک
تا حشر تا دیده ملک بی گردن بختت رسن
کیوان زچرخ هفتمین در زیر پای تو زمین
کوثر زفردوس برین در پیش دست تو لگن
فرمانبر تو انس و جان در شهر مرو شاهجان
وز نعمت تو شادمان آل رسول و بوالحسن
فرمان تو نفع بلا عمرت موبد در علا
تا نفی را گویند لا تا جزم  را گویند لن
ای ماه لاله روی من ای سرو سیم تن
از دل تو را فلک  کنم از جان تو را چمن
زیرا که دل سزد فلک ماه روی را
زیرا که جان سزد چمن سرو سیم تن
زلف تو توده توده مشک است بر قمر
جعد تو حلقه حلقه ابرست بر سمن
زان توده توده است به شهر اندرون بلا
زان حلقه حلقه است به دهر اندرون فتن
لب چون عقیق  کردی و رخساره چون سهیل
وین هر دو ساختی به هزاران فسون و فن
تا در عجم بود لب و رخسار تو بدیع
چونان  کجا سهیل و عقیق است در یمن
دل بر دلم نه ای صنم ششتری قبای
لب بر لبم نه ای پسر مشتری ذقن
تا موم نرم بینی در زیر سنگ سخت
تا شنبلید بینی در زیر نسترن
چون تیر برکمان نهی و بشکنی سپاه
صد توبه بشکنی به سر زلف پر شکن
درکار تو شگفت فرو مانده ام بتا
توبه شکن نهم لقبت یا سپه شکن
تا تو به وقت خشم و به وقت لطف مرا
آتش نموده ای ز رخ و لولو از دهن
هجران تو بر آتش و لولو همی کند
همچون رخ و دهانت لب و دیدگان من
ایدون  گمان بری که مگر ماه انجم است
چون بنگری به چهره و دندان خویشتن
خواهان دیدن تو شود گر خبر رسد
از ماه و انجم تو به خورشید انجمن
میر اجل موید ملک و شهاب دین
فرخ ظهیر دولت  ابونصر  بن حسن
فرخنده اختری که خجسته خصال او
آسایش زمین شده و آرایش ز من
مرد خرد سپهر شناسد بساط او
آری سپهر باشد خورشید را وطن
کینش به کار دشمن دولت دهد فساد
خشمش به چشم دشمن ملت نهد وسن
تایید او چو پیرهن یوسف است و خلق
یعقوب وار در طلب بوی پیرهن
درگاه اوست ملتزم خلق و ملتجا
تدبیر اوست معتمد ملک و موتمن
در رسمهاش گنج معالی است مدخر
در لفظهاش گنج معانی است مختزن
گر بر زند به سنگ نکوخواه از حسام
ور بر زند به خاک نگون خواه او مجن
از سنگ و خاک قسمت ایشان رسد دو چیز
آن را رسد جواهر و این را رسدکفن
ای نفی کفر باطل و اثبات دین حق
ای نصرت فرشته و ای قهر اهرمن
در است دولت تو و آفاق چون صدف
جان است همت تو و افلاک چون بدن
هرکس ز معن  زایده  گوید همی خبر
هرکس ز سیف ذویزن آرد همی سخن
یک چاکر تو صاحب صد  معن زایده است
یک  کهتر تو مهتر صد سیف ذویزن
از آتش سیاست و خشم تو در سزد
 مغفر شود چون معجر و مردان شوند زن
بر پای و بر دو دست تو عاشق شده است ماه
زین روی  گه چو نعل بودگاه چون لگن
آسوده نیست دست تو از جود ساعتی
گویی شدست دست تو بر جود مفتتن
گر چاهکن شدست ز بهر تو دشمنت
ناگاه دراوفتد به ته چاه چاهکن
وانگاه دست بر رسن مدبری زند
از چه درآید و به  گلو در کند رسن
گر بر عدن خیال جمال تو بگذرد
همچون بهشت عد ن شود تربت عدن
گر باد احتشام تو بر نار بن وزد
آن ناربن شود به بلندی چو نارون
ور سایه قبول تو بر روبه اوفتد
شیران دهند بچه روباه را لبن
تیر فلک شمن شود وکلک من صنم
چون طبع تو صنم شود و طبع من شمن
هر مدحتی که نام تو باشد تخلصش
گردو نش مشتری سزد و مشتری ثمن
تا از نعم همیشه بود خلق را طرب
تا از محن همیشه بود خلق را حزن
بادند دوستان تو در روضه نعم
بادند دشمنان تو در قبضه محن
افروخته وثاق تو از شمسه چگل
آراسته سرای تو از لعبت ختن
وان گوهر لطیف که پروردش آفتاب
یاقوت وار آمده در جام تو ز دن
نباشد اصلی در عشق یار توبه من
که زلف پرشکن یار هست توبه شکن
چگونه توبه کنم کان دو زلف برشکنش
هزار بار زیادت شکست توبه من
بتی  کجا لب و دندانش چون سهیل و عقیق
همیشه سرخی سرخ است و روشنی روشن
ولایت یمن اقطاع او شدست مگر
که در عقیق یمن دارد او سهیل یمن
به ماه و سرو همی ماند و زچشم و دلم
به آب و آتش همواره ساخته است وطن
عجب زماهی کاب آورد میان فلک
عجب ز سروی  کاتش زند میان چمن
گر آن دو عارض رخشان زفعل یزدان است
زفعل اهرمن است آن دو زلف چوگان زن
بدین دلیل همی مانوی درست کند
که هست خیر ز یزدان و شر ز اهریمن
دلی است ان بت دل خواه را چو آهن و سنگ
دلی که نرم نگردد به هیچ حیله و فن
بدیع نیست  کزآن دل پرآتش است دلم
بدیع  کی بود آتش ز سنگ وز آهن
بلا و فتنه من زان ستمگرست  که هست
بلانمای به زلف و به چشم فتنه فکن
اگر ز سنبل و نرگس فغان کنم شاید
که سنبل اصل بلا گشت و نرگس اصل فتن
زمین زچهره او روشن است پنداری
که هست بدر زمین آن نگار سیمین تن
دو صنعت است همیشه دل و زبان مرا
وفای بدر زمین و ثنای صدر زمن
عماد دین شرف الملک امین حضرت شاه
که بخت حضرت او راگرفته پیرامن
سر سعادت ابوسعد افتاب سعود
که شد صنم قلم او و آفتاب شمن
گر آب چشمه  کوثر ز جنت است نشان
به گاه شستن دستش چو کوثرست لگن
کجا جبین و ذقن پیش او زمین سایند
حسد برد همه اندام بر جبین و ذقن
برون ز شیون اعداش را سبیلی نیست
سبیل گشت بر اعدای او مگر شیون
رسن ز چنبر اگر سر برون کند خصمش
چو چنبر است و همی سر برون  کند ز رسن
ایا مراد تو را نرم روزگار درشت
و یا هوای تو را رام عالم توسن
همی به جود تو آزادگان زنند مثل
همی ز رسم تو فرزانگان برند سنن
بلند بخت تو چون نور ساکن فلک است
فلک نباشد جز نور پاک را مسکن
نهاده نامه مهرت زمانه بر تارک
گرفته بار قبولت ستاره برگردن
تو یوسفی و همه سایلان چو یعقوب اند
نسیم همت تو همچو بوی پیراهن
کسی که جامه مهرت برو دریده شود
به دست خویش بدوزد برای خویش  کفن
کسی  که خواهد و گوید خلاف و نقص تو را
بود ضمیر و زبانش چو نشتر و سوزن
تو را به مرتبه فضل است بر جوانمردان
بدان قیاس که فضل است مرد را بر زن
مبارزی که به نام تو نیزه برگیرد
چه موم پیش سنانش چه غیبه جوشن
چنان  کجا که به دریای ژرف در صدف است
به  گوهرست قلم در کف تو آبستن
گهی ز غالیه پرگار برکشد به حریر
گهی ز مورچه زنجیر برنهد به سمن
به سیر همچو براق است و کاغذش میدان
به رنگ همچو چراغ است و عنبرش روشن
به شمع ماند و دودش رسیده گوناگون
ز مکه تا به طراز و ز شام تا به ختن
بگوید و برود کامکار وین عجب است
که بی دها نش  زبان است و بی زبانش سخن
همی نماید در دست او که نیست مگر
روان او ز بدن غایب و زبان ز دهن
بزرگ بار خدایا بلند همت تو
کشیده پشت و دل من به زیر بار منن
مدیح در ثمین آمد و سخاوت تو
به طبع در ثمین را گذاردست ثمن
قبول بود همه ظن من به اول  کار
کنون معاینه دیدم هر آنچه بودم ظن
کثیف طبعم در مدحت تو گشت لطیف
از این لطافت طبعی  که از تو دیدم من
چو من ز دولت و اقبال تو گرفتم فال
گرفت دست بقا دولت مرا دامن
همیشه تاکه نعم باشد و محن به جهان
ز دور گنبد دوار و قدرت ذوالمن
ولیت باد منور در آفتاب نعم
عدوت باد فروزان در آسمان محن
خجسته باد همه روز تو چو عید و بهار
تو جفت شادی و بدخواه تو ندیم حزن
سعادت ابدی ناصح تو را ناصح
نحوست فلکی دشمن تو را دشمن
نهاده بر کف تو گوهری که از عکسش
شود دوگونه چو گلزار و بزم چون  گلشن
تو خوش نشسته و پیش تو ایستاده بتی
به زلف مشک و به لب شکر و به رخ سوسن
ای برشکسته سنبل مشکین به نسترن
ماه غزل سرای من ای سرو سیم تن
در پیچ زلف توست هزاران هزا ر تاب
در سحر چشم توست هزاران هزار فن
کژی شدست با خم زلف تو متفق
خوبی شدست با رخ خوب تو مقترن
در بسدین دو شکر تو معجز مسیح
در نرگسین دو چشم تو تلبیس اهرمن
از توست سال و ماه جهان را ده و دو چیز
وز هجر و وصل توست مرا شادی و حزن
شمع و شب و گلاب و می و سیب و یاسمین
شمشاد و مشک و نوش و گل و نار و نارون
ای آنکه چون تو بت ننگاریده در بهار
وی آنکه چون تو سرو نبالیده در چمن
زین بیش جان من به فراق اندرون مسوز
زین بیش فال من به فراق اندرون مزن
صبرم رمیده کردی از آن چشم پرخمار
پشتم شکسته  کردی از آن زلف پرشکن
جان من از فراق رخ تو پر آتش است
گرچه ز اشک دایم دریاست گرد من
گاه آمد ای نگار سمنبر وصال را
کاکنون به باغ چون رخ تو بشکفد سمن
هر غنچه را تو گویی لعل است در غلاف
هر لاله را تو گویی لولوست در دهن
یاقوت زرد آرد گلزار گوشوار
دیبای سرخ پوشد بادام پیرهن
اکنون سحرگهان بوزد باد مشک بوی
گویی به خلق خواجه سرشته است خویشتن
کافی نظام ملکت و وافی قوام دین
شمس الکفات شیخ اجل بوعلی حسن
فرخ رضی آل علی آن که ملک را
رخشان تر از سهیل یمانی است در یمن
ای سیدی  که زنده شد از سیرت تو دین
زآن سان که خاک تیره زآب و زجان بدن
چرخ و زمان به دولت تو گشته متفق
و اندر مشاورت نه چو تو هیچ موتمن
از رای توست  کلک نگارنده بر زمین
وز روی توست ماه درخشنده بر ز من
پیداترست خلق تو از ماه در شرف
بویاترست خلق تو از نافه در ختن
گویی حیای صرف  کشیدی تو در بصر
گویی سخای ناب مزیدی تو با لبن
زین روی خدمت تو رهی را شریعت است
در وی دعا فریضه و در وی ثنا سنن
از آرزوی مجلس و دیدار خسروی
بی جان شدم چو مرغ بر اطراف بابزن
با بنده در خراسان دایم به  روز و شب
خواهنده لقای تو گردیده مرد و زن
تا آب بحر را نکند هیچکس قیاس
تا بوقبیس را نزند هیحکس به من
چون آب بحر بادا بر کهترانت جود
چون بوقبیس بادا بر مهترانت من
گردون همیشه رهبر و دولت به همرهت
یار تو روزگار و معین تو ذوالمنن
خیال صورت جانان شکست توبه من
جه صورت است که دارد خیال توبه شکن
هوای او به دلم در نشست و کرد خراب
چه ساکنی است  که از وی خراب شد مسکن
اگرچه آتش عشقش بسوخته است دلم
همی خورم غم آن ماهروی سیمین تن
که سوزد آتش دوزخ در آن جهان تن او
چنانکه آتش عشقش در این جهان تن من
ایا چو سوزن سیمین میان باریکت
همی خلد غم عشقت در این دلم سوزن
تورا زغالیه خرمن زدست بر آتش
مرا هوای تو آتش زدست در خرمن
تو نور چشم منی تا زمن جدا شده ای
به جان تو که جهان را ندیده ام روشن
گهی زاشک صدف کرده ام زجام شراب
گهی ز رشک قبا کرده ام ز پیراهن
قد تو بینم اگر سوی سروبن  گذرم
رخ  تو بینم اگر بنگرم  به  برگ سمن
ولیکن از رخ و قد تو گر براندیشم
مرا نه برگ سمن باید و نه سرو چمن
نبرده وار تنم را به تیغ هجر زدی
دلیروار دلم را به تیر غمزه مزن
که تیرهای تو بر دل همی چنان  گذرد
که تیرهای علای ملوک بر جوشن
یمین دولت عالی نصیر ملت حق
که هست ناصر اسلام و قاهر دشمن
حسام دین هدی بوالمظفر اسماعیل
که آفتاب زمین است و آفتاب زمن
بزرگ شد گهر گیلکی به سیرت او
چنانکه تخمه ساسان به سیرت بهمن
هنر زجوهر او همچنان همی خیزد
که زر ناب ز کان و جواهر از معدن
برآورد ز گریبان خدمتش سر خویش
چو مرد را زند اقبال دست در دامن
میان او و میان دگر امیران است
تفاوتی  که میان فرایض است و سنن
به تیغ و بازوی او رام شد زمانه چنانک
به تازیانه شود رام  کره توسن
زتیغ او همه تایید زاید و نصرت
که تیغ اوست به  تایید و نصرت آبستن
به وقت آنکه دو لشکر نهند روی به رزم
هوا ز گرد شود همچو روی اهریمن
زدوده تیغ یمانیش بس که خون ریزد
زمین رزم  کند معدن عقیق یمن
اگرچه مرد به از زن بود در آن هنگام
شود ز بیم سر خویش مرد حاسد زن
حسام دین چوبدان وقت نیزه بردارد
به نیزه سفته  کند سنگ خاره و آهن
اگر به تیر زند غیبه را کند غربال
وگر به  گرز زند خود را کند هاون
یلان رزم و سران سپه  کنند فرار
که شیر گرد ربای است و گرد شیر اوژن
ایا به فر فریدون و سان و سیرت سام
ایا به چهر منوچهر و قوت قارن
به حوض  کوثر اگر روح شاد و تازه شود
ز آب دست تو چون حوض کوثرست لگن
به چاه بسته نگشتی به چاره گرگین
اگر شهامت و حزم تو داشتی بیژن
زهی موافق پرهیزه کار پاک صفت
که شاکرند ز تو خلق و خالق ذوالمن
همان گروه که گردن کشی همی کردند
کنون ز شکر تو دارند طوق در گردن
اگر چه وصف تو عالی تر و شریف ترست
ز هر چه خاطر شاعر بر آن رساند ظن
در آفرین مدیحت سخن چنین باید
معانی متناسب به لفظ مستحسن
اگرجه هست معزی سزای بادافراه
چو گفت مدح تو باشد سزای پاداشن
همیشه پرورش او ز شکر نعمت توست
چنانکه پرورش کودکان بود ز لبن
به شکر تو نتواند رسید اگر به مثل
به جای موی مسامش بود زبان و دهن
اگر به سان چراغی شدست خاطر او
عنایت تو بس است این چراغ را روغن
همیشه تا که نشان نبوت موسی
ز آتش است و درخت و ز وادی ایمن
تو چون درخت همی بال و آتش اندر جام
همی ستان ز کف ساقیان سیم ذقن
نه آتشی  که شرارش همی رسد به هوا
نه آتشی که دخانش برآید از روزن
کشیده بچه ی حوراش از خزانه ی خم
فکنده موبد داناش در قنینه ز دن
به رنگ لاله و زو مجلس تو لاله ستان
به گونه گل و زوخانه تو چون  گلشن
عید باکوکبه خویش درآمد به جهان
وز جهان با سپه خویش برون شد رمضان
نوبت باده و چنگ طرب انگیز رسید
نوبت شربت و طبل سحر آمد به کران
کرد باید طرب آغاز که در نوبت عید
تنگ دل بودن و بیکار نشستن نتوان
نتوان  کرد از این بیش ز بت رویان صبر
نتوان بود از این بیش ز می خشک دهان
گاه آن است  که مطرب بزند راه سبک
روز آن است که ساقی بدهد رطل  گران
بفرازند حریفان ز پی شادی جام
بفروزند ندیمان ز می صافی جان
جام می پر بستانند و تهی باز دهند
پیش بخت ملک ملک ده ملک ستان
ناصر دین عضد دولت و خورشید ملوک
شاه سنجر که نگهبان زمین است و زمان
پادشاهی که خداوند جهان است به حق
تا جهان است بماناد خداوند جهان
پیر فرهنگ جوانی و جوان بخت شهی
که همی فخر کند از هنرش پیر و جوان
هم خدای است ازو راضی و هم پیغمبر
هم خلیفه است از او شاد دل و هم سلطان
رنج در خدمت او برکه بر او سود کنی
چون بر او سود کنی رنج نیاید به زیان
اوست شاهی که چو در رزم کمان کرد به زه
خصم او سست شود گرچه بود سخت کمان
آید از خنجر او مرد مبارز به نفیر
آید از نیزه او شیر دلاور به فغان
گر شود شاخ گل افروخته از ابر بهار
ور شود برگ رزان ریخته از باد خزان
جود او ابر بهارست و ولی شاخ گل است
خشم او باد خزان است و عدو برگ  رزان
ای به فر تو جهان یافته از فتنه نجات
وی به عدل تو زمان یافته از جور امان
میش با گرگ ز عدل تو همی آب خورد
جای آن است که خوانند تو را نوشروان
حاش لله که اگر نوشروان زنده شود
پیش تو سجده برد بر طرف شادروان
اندر آن روز که تو اسب دوانی بر دشت
واندر آن روز که توگوی زنی در میدان
ماه خواهد که تو را نعل شود بر سم اسب
زهره خواهد که تو را گوی شود در چوگان
چون  کند تیر تو بر شیر ژیان بیشه حصار
شود از تیر تو چون بیشه تن شیر ژیان
نیست چون تیغ توگر هست قضا را چنگال
نیست چون تیر تو گر هست اجل را دندان
تو به مروی و ز عدل تو به مصرست اثر
تو به شرقی و ز فتح تو به غرب است نشان
در بساطت پسر پادشه غزنین است
در رکابت پسر پادشه ترکستان
تو به اقبال همی بگذری از جد و پدر
سخن بنده یقین است و در این نیست  گمان
دست در دامن اقبال تو زد فخر ملوک
پیش تخت آمد و در طاعت تو بست میان
از تو شد مقبل و از فر تو بفزود امید
وز تو شد خرم و بگشاد به شکر تو زبان
آن کرامت که تو اندر حق او فرمودی
وان سعادت که ازو دولت تو کرد ضمان
که شناسد به درستی مدد نعمت این
یا که داند به تمامی عدد منت آن
او به دینار تو امروز همی شکر کند
چون ز سلطان پدر تو پدر او به جنان
گر پدر پار به نزدیک پدر مهمان شد
پسر امسال به  نزد پسر آمد مهمان
تو توانی  که به شاهی بنشانی او را
که تویی در همه عالم ملک ملک نشان
نه عجب گر بود از دست تو در غزنین شاه
و آن  کجا هست هم از دست تو در توران خان
این به نام تو همی سکه زند در غزنین
وآن به نام تو همی خطبه کند در توران
کارهایی که درش بسته تقدیر بود
چو تو تدبیر کنی در بگشاید یزدان
فتح را نیست بریده ز رکاب تو رکاب
بخت را نیست  گسسته ز عنان تو عنان
ملک چرخ است و تو خورشیدی و دستور تو ماه
لشکرت انجم و میدا نت ره کاهکشان
بر همه جانوران گر به یکی مهر نگین
بود یک چند سلیمان نبی را فرمان
بر همه تاجوران هست به پیروزی بخت
همچو فرمان سلیمان همه حکم تو روان
تا که سازند قران  مشتری و زهره به هم
تاکه بر چرخ بود طالع  گیتی سرطان
باد سر بر سرطان رایت اقبال تو را
کرده در طالع تو مشتری و زهره قران
باسبان باد تو را سعد فلک بر در کاخ
مدح خوان باد تو را روح امین بر سر خوان
عید تو فرخ و عیش تو خوش و طبع تو شاد
عمر تو سرمدی و دولت تو جاویدان
می رخشنده چو یاقوت روان برکف تو
شده یاقوت روان برکف تو قوت روان
هست آفتاب روی زمین خسرو زمان
گسترده روشنایی او بر همه جهان
مسعودشاه ماه دو هفته است و پیش او
طغرل شه است مشتری و حضرت آسمان
روزی مبارک است که بر آسمان ملک
هست آفتاب و مشتری و زهره را قران
اقبال بود رهبر و همراه رکن دین
تا از قبول شاه دلش گشت شادمان
او را به نزد شاه مثابت زیادت است
کامد به اختیار بر شاه میهمان
اینجا همه ملوک همی میهمان شدند
زیرا که پادشاه ملوک است میزبان
ای شاهزادگان هنرمند با هنر
بخت شما جوان و شما همچو او جوان
فخر آورید و سر بفرازید شاهوار
زین عم نیک بخت و خداوند مهربان
کاندر همه جهان نبود خسروی چنین
بگزیده خدای و جهان را خدایگان
شاهی است او که دولت او هست بی قیاس
شاهی است او که نصرت او هست بی کران
آثار اوست از حد کشمیر تا به روم
اخبار اوست از در چین تا به قیروان
همتای او ز گوهر سلجوقیان که بود
سلطان ملک  پرور و شاه ملک نشان
مانند او ز تخمه داودیان که داد
داد هنر به دولت و تیغ جهان ستان
هنگام آنکه بر در غزنین مصاف  کرد
آسیب او رسید ز غزنی به مو لتان
در رزم او ز خون حسودان رنگ ساز
بر تیغ نیل رنگ چو بشکفت ارغوان
اندر دیار هند ز بس روی های زرد
گفتی به جای نیل بکشتند زعفران
مشنو خبر ز رستم زال و سفندیار
زیرا که بیش و کم بود اخبار باستان
بنگرکه از عراق و زمازندران و هند
وز حله و جبال و ز خوارزم و سیستان
اینجا چه سروران و بزرگان رسیده اند
در بارگاه شاه کمر بسته بر میان
شاهان نامدار و امیران نامور
شیران کامکار و دلیران کامران
اکنون اگر به شرق عنانش شود سبک
اکنون اگر به غرب رکابش شود گران
پیش رکاب او که  کند پای در رکاب
پیش عنان او که زند دست بر عنان
ای دولت تورا ز فلک بهترین مقام
ای همت تو را ز علی برترین مکان
درگرد اسب دولت تو کی رسد ضمیر
بر خاک پای همت تو کی رسد گمان
چونانکه فخر گوهر عد نان محمدست
سلجوق را تویی ز هنر فخر دودمان
اندر جهان ز هیبت تیر و کمان تو
چون تیر گشت راست بسی کار چون کمان
اندر عراق و غزنین سلطان زدست توست
و اندر دیار ترک هم از دست توست خان
این ملک و این سپه  که تو را جمع  کرد بخت
وین فتح و این ظفر که تو را داد غیب دان
هرگز به هیچ وقت ندیدست کس به خواب
هرگز به هیچ عصر ندادست کس نشان
فر تو خلق را زنوایب  دهد نجات
عدل تو ملک را ز حوادث  دهد امان
آنجا که از سخای کریمان رود سخن
از تو زند کریم سخی دست داستان
گر بگذرد سخای تو بر بحر موج زن
ابری کز او رود نبود جز گهر فشان
مهر از سپهر تیغ چو زرین سنان زند
تا نیزه تو را بود از تیغ او سنان
چون محشرست درگه تو روز بار و عرض
چون جنت است مجلس تو روز بزم و خوان
می چون به یاد تو زقدح در دهان شود
می خواره را چو چشمه حیوان شود دهان
آمد به فرخی مه شعبان و حاضرند
آزادگان به بزم تو و شاهزادگان
از بهر توشه ی رمضان بر فرا ز جام
وز بهر دیده همگان بر فروز جان
بشنو ثنای من که به اخلاص بوده ام
پیش چهار شاه چهل سال مدح خوان
وقف است بر دو چیز تو من بنده را دو چیز
بر دیدن تو دیده و بر مدح تو زبان
تا باشد از بهار و خزان در جهان اثر
هر سال بر دوام به نوروز و مهرگان
از مهر تو خزان ولی باد چون بهار
وز کین تو بهار عدو باد چون خزان
تو ملک را به عدل و سیاست نگاهدار
و ایزد تو را به فضل و عنایت نگاهبان
در خدمت تو هر دو ملک یافته قبول
افزوده از قبول تو اقبال این و آن
ایام تو مساعد و انعام تو مدام
پیمان تو موکد و فرمان تو روان
آنچه  کرد امسال در روم و عرب شاه جهان
هیچکس هرگز نکرد از خسروان باستان
کشور روم و عرب را رام  کرد اندر سه ماه
کس ندیده است این به خواب و کس  نداده  است  این  نشان
هر خبر کان از تعجب خلق را باور نبود
گشت باور زین سفر کز شاه  گیتی شد عیان
پیش ازین ما را حدیث هفت خوان  آمد عجب
زانکه در تاریخ شاهان نادرست این داستان
آنچه کرد امسال شاه از هفت خوان نادرترست
زین سپس ما را عجب ناید حدیث هفت خوان
رفت سوی شام و صافی کرد ملک بی قیاس
رفت سوی روم و حاصل کرد ملک بی کران
نه به شام اندر ز دولت بود غایب یک نفس
نه به روم اندر ز نصرت بود خالی یک زمان
آنچه اندر شام میران مقدم داشتند
دارد اکنون از سپاه پادشا یک پهلوان
وانچه اندر روم صد میر دلاور داشتند
دارد اکنون یک امیر از لشکر شاه جهان
ای نوشته سال و ماه از عدل افریدون سخن
ای  گشاده روز و شب بر فتح اسکندر زبان
کو فریدون تا بود خدمتگر شاه زمین
کو سکندر تا بود فرمانبر شاه زمان
کانچه ایشان را به ده سال اندرون حاصل شدی
در سه مه شاه جهان را حاصل آمد بیش از آن
شام را یکسر گشاد و روم را یکسر گرفت
اینت شاه  کامکار و شهریار کامران
اینت  زیبا خسروی لشکرکش و لشکر شکن
اینت  دانا داوری کشور ده و کشور ستان
خسروا شاها تو اندر یک سفر دیدی یقین
هر ظفر کز صد سفر ناید کسی را در گمان
هست واجب بر زمین و آسمان دایم دو سیر
سیر اسبت بر زمین و سیر مه بر آسمان
تا فلک پیروزه  گون باشد تویی پیروز بخت
تا کواکب را قران باشد تویی صاحبقران
زین سفر کامسال کردی شد مخالف سوگوار
زین ظفر کامسال دیدی شد موافق شادمان
شام بگشادی به یک تهدید بی جنگ و نبرد
روم بگرفتی به یک پیغام بی تیغ و سنان
بی  درنگی  کردی از بیم نکو خواهان امید
بی مقامی کردی از سود بداندیشان زیان
آن چنان در آتش دوزخ فکندی خصم را
بستدی از خصم ملکی همچو روضات  الجنان
بر چنین  فتحی سزد گر جام می برکف نهی
زان میی کش بوی مشک است و به رنگ ارغوان
خنجر آتش فشانت آب بدخواهان ببرد
آب آتش رنگ بر نه برکف آتش فشان
شاد بودن کارت است و نوش خوردن شغل توست
شادباش از بخت خویش و نوش خور تا جاودان
هست حکمت  را مسخر هم زمین  و هم فلک
تا زمین پاید بپای و تا فلک ماند بمان
چون بهشت است این همایون بزم سلطان جهان
حبذا بزمی همایون چون بهشت جاودان
ساکنانش حور سیمین عارض زرین  کمر
خازنانش ماه آتش ناوک آهن کمان
نوبهارست این شکفته در میان نوبهار
بوستان است این نهاده در میان بوستان
چون لب رنگین خوبان آب او یاقوت  رنگ
چون سر زلفین خوبان باد او عنبر فشان
در چنین خرم بهشتی شاه را بینم سه چیز
طالع میمون و فال فرخ و بخت جوان
شاه شادی کرد و می بر کف نهاد اندر بهشت
تا جهان شادی نمود از شادی شاه جهان
سایه یزدان معزالدین والدنیا که او
تیغ  کشور دار دارد بازوی  کشور ستان
آنکه رایش را همی طاعتگر آید آفتاب
وانکه بختش را همی خدمتگر آید آسمان
رای او را شد موافق هم قضا و  هم قدر
تیغ او را شد مسخر هم زمین و هم زمان
طبع او مر باد را هرگز نپندارد سبک
حلم او مر خاک را هرگز نینگارد گران
آفرین شاه بفزاید همی دین و خرد
فرخ آن  کس  کافرین شاه دارد بر زبان
سود دارد هرکه سر بر خط فرمانش نهاد
وان  که سر بر خط ندارد جان  کند بر تن زیان
معجز موسی و عیسی  گر عصا بود و دعا
دست او ماند بدین و تیغ او ماند بدان
کو فریدون  گو بیا تیغ ملک شاهی ببین
تا ببیند خرده الماس را بر پرنیان
مار کرداری که چون دشمن ببیند پیکرش
همچو زهر مارگردد مغزش اندر استخوان
ای خداوندی که در عدل و جهانداری تو را
بندگی کردی اگر باز آمدی نوشیروان
روز فخر الب ارسلان را فخر باشد بر ملوک
زانکه آمد چون تو شاه از گوهر الب ارسلان
بی بزرگی کس خداوندی نیابد بر مجاز
بی هنر صاحبقرانی کس نیاید رایگان
چون تو را دادست یزدان هم بزرگی هم هنر
ملک و دولت را خداوندی تو و صاحبقران
شهریارا تا نمودی شادکامی روز بزم
شد جهانی سر به سر زین شادکامی شادمان
تو چو خورشیدی و یاقوت روان بر دست توست
دید کس خورشید را بر دست یاقوت روان
سروران اکنون از این شادی بیفزایند سر
خسروان اکنون از این رامش بیفروزند جان
گر دهی دستوری و فرمان سپاه خویش را
هر یک از شادی در این مجلس برافشاند روان
تا بخندد ارغوان و گل ز باد نوبهار
تاکه شاخ زعفران پرگل شود در مهرگان
ارغوان رخسار بادی باده گلگون به دست
و آن  که باشد دشمنت رخسار او چون زعفران
تاکه جان دارد به  خدمت مجلس بزم تو را
بنده شاعر معزی مدح گوی و مدح خوان
چیست آن دریا که هست از بخشش او در جهان
نیل و سیحون و فرات و دجله و جیحون روان
کشتی  امید خلق آسوده اندر موج او
موج او اندر جهان پیدا و ناپیدا کران
اندر او غواص فکرت گوهر آورده به دست
واندر او ملاح دولت برکشیده بادبان
ساحل او منتهای همت خرد و بزرگ
لجه او ملتجای دولت پیر و جوان
چشمه ای در پیش او آبش به از آب حیات
اصل او از نور و ظلمت در میان آن نهان
گر شنیدی جشمه ای کاندر مپان ظلمت است
بنگر اکنون چشمه ای کش ظلمت است اندر میان
گل بهک جر عه که خضر از آب آن جشمه بخورد
ایزد او را داد در دنیا بقای جاودان
چشمه ای بهترکه باقی گشته اندر آب او
صدهزاران خلق چون خضر پیمبر در جهان
آید از دریا بدین جشمه همی هر ساعتی
ماهی زرین تن سیمین دل مشکین زبان
زین عجب تر پیکری در آفرینش کس ندید
بی بصر بسیار بین و بی خرد بسیار دان
عاشقان را ماند و مانند مرغی طرفه است
گه حریر ساده پوشد گه منقش پرنیان
خیر زان رنگ است و دارد قوت شمشیر تیز
طرفه باشد قوت شمشیر تیز از خیزران
شمع کردارست و آبش از دخانش روشن است
طرفه تر شمعی که دارد روشنایی در دخان
مرغ زرین است و از منقار او بارد همی
گوهری کش هست قیمت گنج های شایگان
دشم ن او هست فولاد و به روزی چندبار
سردهد بر باد و با دشمن شود بر آسمان
زایران را مدغم است اندر ضمیرش جاه و آب
سایلان را مضمرست اندر ضمیرش آب و نان
برزمین از نقش او گه بیم باشد گه امید
در زمان از نفس او گه سود باشد گه زیان
واجب است از قول ایزد نقش او اندر زمین
سایرست از دست صاحب نفس او اندر زمان
صاحب دولت مجیر دولت و صدر کفات
ناصر دین  کدخدای خسرو گیتی ستان
سید و تاج وزیران مکرم آنکه هست
منعم فی  کل حال مقبل فی  کل شان
آسمان قدری که تا گسترد جودش بر زمین
از وجود او شرف دارد زمین بر آسمان
ابر نوروزی شبانروزی همی بارد سرشک
بر امید آنکه باشد چون  کفش گوهرفشان
چون که بربندد کمر اندر همه عکس آفتاب
وان  کمر بندد ز بهر خدمت او برمیان
تا که بشنیدند وصف جود او یاقوت و لعل
هر دو هر سالی  کنند اظهار جود او زکان
جود او از بهر زینت زین دو گوهر پر کند
آستین از ماه نوروز و کنار از مهرگان
مهرگان از باد بیرون آورد یاقوت را
لعل را نوروز بر بندد به شاخ ارغوان
در حریم عدل او بی رهبر و بی بدرقه
تشت زر برسر همی تنها رود بازارگان
در پی تعویذ اسبابش ببر آید همی
آهو اندر دشت ارمان ا در پی ا شیر ژیان
زانکه از گردون نتابد چون سنان او شهاب
خواهدی تا دور رمحش را شهابستی سنان
ور به  جای حشر گردون را دهندی اختیار
اسب او را سازدی از خویشتن برگستوان
خامه او باد عیسی را همی ماندکزو
دیده اعمی بصر یابد تن مرده روان
نیزه او چوب موسی را همی ماند کزو
ااژدهایی در میان آرد زچوب خیزران
آتش غم جان درویشان عالم سوختی
گر سرشک نعمت او نیستی آتش نشان
گوش او گویی به کرمان بشنود بی واسطه
هرکجا درکشوری آید ز درویشی فغان
او به کرمان است و از جودش به هر اقلیم هست
منتی بر هر مکین و نعمتی در هر مکان
کاروان است از ثناگویان او بر هر زمین
وز عطای او بضاعتهاست در هر کاروان
پشت خانان پیش نام او دوتاگردد همی
زانکه هست از پشتیش بر پشتشان بارگران
بس کسا کز بهر خدمت پیش او آید چو تیر
زیر بار منت او بازگردد چون  کمان
هرکجا از قصه و اخبار او رانی سخن
قصه بهمان شود منسوخ و اخبار فلان
خالد و یحیی و برمک گر بدندی ا جود ورزا
وز سخاوت تازه کردندی روان باستان
هر سه گفتندی که شاگردیم و صاحب اوستاد
هر سه گفتندی که مهمانیم و صاحب  میزبان
نام آن صاحب که شاهنشاه را دستور بود
از مناقب داستان شد در ری و در اصفهان
نام این صاحب که دستورست ایران شاه را
از فضایل هست در ایران و توران داستان
گفت آن صاحب به یک زلت خلود اندر سقر
گوید این صاحب به یک طاعت خلود اندر جنان
آن فساد شرع را در خاندان  کردی غلو
وین صلاح خلق را جوید علو خاندان
آن بدی از دیو دانستی و نیکی از خدای
وین همی داند بدو نیک از خدای غیب دان
گرچه از بخشیدن آن  گوشها شد پر خبر
اینک از بخشیدن این چشمها شد پر عیان
ورچه توقیعات آن را در رسایل نسخت است
پیش توقیعات این حشوست توقیعات آن
ای جوانمردی که هست احسان تو بیش از سوال
وی سخادستی که هست انعام تو بیش از عمان
زر به چشم همت تو خاک را ماند همی
زین قبل دارند شاهانش به خاک اندر نهان
خود نپرد ور بپرد بر سر خصمت همای
زان قبل پرد که طعمه سازد او از استخوان
گر خبر بودی فریدون را زرای فرخت
فال نگرفتی فریدون از درفش کاویان
وردل نوشین روان گشتی به  گفتار تو گرم
مهر آتش سردگشتی بر دل نوشین روان
چون زبان باید گشاد و چون قلم باید گرفت
معجزست اندر بیان و ساحرست اندر بنان
هم بنانت ساحرست و هم بیانت معجزست
سحر داری در بنان اعجاز داری در بیان
هر که دارد دل به مهرت بسته  بند هوی
جان او هرگز نگردد خسته زخم هوان
شکر تو جان است  گویی  کاندر آویزد ز دل
مدح تو عقل است  گویی  کاندر آویزد ز جان
چون صدف  گشته است و چون نافه ز شکر و مدح تو
هم ضمیر شکرگوی و هم زبان مدح خوان
آن یکی  گویی  که در پاک دارد در ضمیر
وین یکی  گویی که مشک ناب دارد در دهان
تا قیامت رسته گشت از امتحان روزگار
هر که در مدح تو روزی طبع را کرد امتحان
وان که گرداگرد درگاه تو منزلگاه ساخت
چرخ  گرداگرد او از نایبات آرد امان
مهترا بر پایه قدر تو نتوانم رسید
گر بسی حیله کنم وز وهم  سازم نردبان
عذر دارم  گر هنرها بر تو نتوانم شمرد
قطره باران نوروزی شمردن کی توان
گر رساند دست اقبالت به فرقد قدر من
دست شعری مرکب شعر مرا گیرد عنان
ور نظر خورشید وارت مشتری باشد مرا
مشتری و زهره را در طالعم باشد قران
ور ببینم مجلس عالیت  را یک شب به خواب
جنت الاعلی تو پنداری همی بینم عیان
تا برآید بهرمان از شاخ  گل وقت بهار
تا براید کهربا از تاک رز وقت خزان
باد روی بدسگالت زرد همچون کهربا
باد روی نیک  خواهت سرخ همچون بهرمان
تا که باشند اختران بر چرخ پیش ماه نو
هم  چو سیمین  گوی ها در پیش زرین صولجان
کوی دولت در خم اقبال چوگان تو باد
کرده اقبال تو دولت را به پیروزی ضمان
تا که باشد طیلسان  کوه در دی مه قصب
کیل  را باشد به زیر  طیلسان طی  لسان
عاشق نام تو اندر مکرمت هر نامدار
طالب کام تو اندر مملکت هر کامران
قلعه بخت تو را خورشید تابان  کوتوال
خانه عمر تو را گردون گردان پاسبان
عالم از عدل تو همچون بوستان آراسته
راویان مدح تو چون بلبلان در بوستان
طبع  گیتی سرد گشت از باد فصل مهرگان
چون دم دلدادگان از هجر یار مهربان
هجر یار مهربان  گر چهر را زردی دهد
بوستان را داد زردی وصل باد مهرگان
در هوا و در چمن پوشید سنجاب و نسیج
کوه دیباپوش را داد از مشجر طیلسان
شنبلیدی  گشت ز آشوبش ثیاب مرغزار
زعفرانی  گشت ز آسیبش درخت بوستان
باد در آشوب او بنهفت  گویی شنبلید
ابر در آسیب او بسرشت  گویی زعفران
گر نگشت از زر پالوده چمن سرمایه دار
ور نگشت از در ناسفته هوا بازارگان
از چه معنی  گشت باد اندر چمن دینار بار
وز چه معنی  گشت ابر اندر چمن لولوفشان
سرد و پژمرده شدست اکنون چمن چون طبع پیر
چند گه  گر بود گرم و تازه چون طبع جوان
گر جهان پژمرده شد هرگز نباشد هیچ باک
تا جوان و تازه باشد دولت شاه جهان
شاه شاهان سایه یزدان ملک سلطان که هست
طلعتش چون آفتاب و حضرتش چون آسمان
پادشاهی کز جلالش هست رفعت پایدار
شهریاری کز جمالش هست دولت جاودان
دین به عدل وجود او تازه است همچون دل به دین
جان به مهر و مدح او زنده است همچون تن به جان
گر به مغرب بگذری از عدل او یابی اثر
ور به مشرق بنگری از جود او یابی نشان
یک روان از مهر او خالی نبینی در بدن
یک زبان از مدح او فارغ نبینی در دهان
طاعت یزدان اگر در عقل و دانش واجب است
خدمت سلطان عالم هست واجب همچنان
هر که او در طاعت یزدان همی بندد کمر
همچنان در خدمت سلطان همی بندد میان
شهریارا بر فلک جرم زحل در برج قوس
لرزه گیرد چون تو را بیند به کف تیر و کمان
همچنان کز چشمه خورشید عالم روشن است
روشن است از دولت تو گوهر الب ارسلان
گر ز بخت و چرخ باشد پادشاهی مستقیم
بخت با تو یکدل است و چرخ با تو یکزبان
آن یکی  گوید زه ای خورشید ناپیدا زوال
وین دگر گوید زه ای دریای ناپیدا کران
گر کند تقدیر از عدل تو روزی اقتراح
ورکند توفیق از جود تو وقتی امتحان
بی بزرگی کس خداوندی نیابد بر مجاز
بی هنر صاحبقرانی  کس نیابد رایگان
چون تورا دادست یزدان هم بزرگی هم هنر
ملک و دین را هم خداوندی و هم صاحبقران
تاکه هر نفسی ز تدبیر هنر باشد عزیز
تا که هر جسمی ز تاثیر روان باشد روان
در ستایش بیش تو بادا همه ساله خرد
در پرستش باد پیش تو همه ساله روان
رای ملک افروز تو بر هر چه باشد کامکار
دولت پیروز تو بر هر که خواهد کامران
عالم از تو چون بهار خرم و فصل بهار
بر تو فرخنده خزان فرخ و جشن خزان
زرگری سازد همی باد خزان اندر رزان
زان همی زرین شود برگ رزان اندر خزان
زردی و سرخیم از عشق است کز تیمار او
زردی و سرخی پذیرد چهره و اشک روان
چون کند باد خزانی زعفرانی بر درخت
رنگ غم پیدا شود بر روی باغ و بوستان
چون هوا پنهان شود در زیر عباسی ردا
زان ردا پیدا شود برکوه ا خضر طیلسان
ز آسمان  گویی فرود آید حواصل بر زمین
در زمین  گویی رود سنجاب سوی آسمان
چون شود آب شمر ماننده سیمین سپر
شاخ هر گلبن شود ماننده زرین  کمان
گر همی از زعفران شادی فزاید طبع را
بوستان و باغ چون غمگین شوند از زعفران
عندلیب آید برون از گلستان و لاله زار
زاغ گیرد مسکن اندر لاله زار وگلستان
گر به باغ اندر نباشد ارغوان و شنبلید
برگ زر باشد چنین و آب رز باشد چنان
باغ  من هست آن نگارینی  که اندر عشق اوست
رنگ من چون شنبلید و اشک من چون ارغوان
ماه رخساری که دارد مشک بر ماه تمام
سرو بالایی که دارد ماه بر سرو روان
تا من و او در جهان پیدا نگشتیم ای عجب
عسق را و حسن را پیدا نباسد داستان
زلف  او مشک  است و کافورست روشن عارضش
بینی آن کافور کاو از مشک دارد سایبان
سینه او پرنیان است و دلش چون آهن است
بینی آن آهن که دارد معدن اندر پرنیان
لعل من پنهان شود چون در او آید پدید
در من پیدا شود چون لعل او گردد نهان
زیر لعلش در خوشاب است و باشد گاه گاه
چشم من بی لعل و درش لعل بار و درفشان
حلقه های زلف مشکینش که بگشایم ز هم
بندد از شادی دلم در پیش عشق او میان
گر میان بندد دلم در عشق عشق او رواست
من به مدح سید ابرار بگشایم زبان
آن خداوندی  که هست از کنیت و نامش بهم
محمدت را با سعادت اتصال و اقتران
ملک سلطان بی شکی افزون بود هر ساعتی
تاکه او باشد شرف بر ملک سلطان جهان
سوی عالی حضرت او از سعادتهای چرخ
نگسلد تا روز محشر کاروان ازکاروان
پیش او پشت جوانمردان دوتا گردد همی
زانکه هست از منتش بر پشتشان بارگران
سیم و زر از دست او ایمن نباشد ای شگفت
وانکه بیند دست او یابد ز درویشی امان
امتحان و اقتراح از همت او شرط نیست
همت او برگذشت از اقتراح و امتحان
گر نبودی نحس کیوان بر سپهر هفتمین
همتش را بر سپهر هفتمین بودی مکان
مهر او را آب خوانم نعمت او را هوا
زانکه بی آب و هوا هرگز نیارامد روان
سیرت او در خردمندی بدان جایی رسید
کاندر آن سیرت همی عیب خردگردد عیان
جود او بازارگانی پیشه دارد سال و مه
شکر بستاند دهد نعمت زهی بازارگان
نعمت از عالم پدید آید بلی گوهر ز بحر
هر دو را بشناس و اصل  گوهر و نعمت بدان
گر ز بخت است و خرد تلقین هر نیک اختری
هست کلک اندر کفش بخت و خرد را ترجمان
دین باری تازه باشد تا که هست او موتمن
ملک باقی ویژه باشد تا که هست او قهرمان
دهر را ماند کز او گه بیم باشد گه امید
چرخ را ماند کز اوگه سود باشدگه زیان
منفعت را واجب است و مصلحت را درخور است
نفس او اندر زمین و همت او در زمان
چون امین حضرت صاحبقران دارد به دست
مشتری را با عطارد هست پنداری قران
ای خداوندی که اندر دانش و تمییز و عقل
یادگار عالمی از مهتران باستان
هرکجا قدر تو باشد چون قدر باشد بلند
هر کجا حکم تو باشد چون قضا باشد روان
هر زمان در روزی مردم فزاید جود تو
لاجرم ایزد در اقبالت فزاید هر زمان
دادن روزی ضمان کردی تو از ایزد مگر
وز توکرد ایزد مگر اقبال و پیروزی ضمان
از صدف وز نافه باشد بیت های مدح تو
در ضمیر مدح  گوی و در دهان مد ح  خوان
آن یکی گویی که در پاک دارد در ضمیر
وین یکی گویی که مشک ناب دارد در دهان
سجده فرماید عطارد را فلک در پیش من
چون به مدحت سجده فرمایم قلم را در بنان
در تنم تا هست جان و در دلم تا هست عقل
از ثنا و مدح تو خالی ندارم عقل و جان
از هوا هرکس هوان بیند که از حد بگذرد
وز هوای خدمت تو من ندیدستم هوان
در جوانی عقل پیران داد مدح تو مرا
لاجرم هستم پسندیده بر پیر و جوان
تا مهذب باشد اندر مدح تو گفتار من
کی زیان دارد مرا گفتار بهمان و فلان
مهرگان با تو همایون باد وزتآیید بخت
سال سرتاسر همه ایام تو چون مهرگان
جهان به کام تو باد ای خدایگان جهان
خدای یار تو باد اندر آشکار و نهان
که چون تو شاه نبودست و هم نخواهد بود
ز ابتدای جهان تا به انتهای جهان
جلال دولتی و تاج ملت تازی
معز دین رسولی و سایه یزدان
همی درود فرستد تورا ز هشت بهشت
روان شاه ملک شاه و ارسلان سلطان
به عدل تو همه خلق زمانه یافته اند
ز حادثات سلامت ز نایبات امان
ز طول و عرض چنان است ملک و دولت تو
که فیلسوف نپیمایدش به وهم وگمان
تو آن شهی که به نام تو خطبه کرد خطیب
چه در حجاز و چه در کاشغر چه در کرمان
روان شدست ز محمود شاه نامه شکر
بر آن صفت  که ز بهرام شاه و از خاقان
به عالم اندر بر مردی و دلیری تو
بس است نصرت و فتح تو حجت و برهان
مصاف ترمذ و غزنین و ساوه معلوم است
جهانیان را در روم و هند و ترکستان
چو بر شکستن هر سه درست کردی عزم
شکست دولت تو هر یکی به نیم زمان
چنان بلند برآورده هر دزی  که به جهد
به بای او نرسد تیر مرد سخت کمان
زهی مظفر خصم  افکن مصاف شکاف 
زهی موید کشورگشای قلعه ستان
خبرکه داد چو تو پادشاه گیتی بخش
نشان که داد چو تو پادشاه شاه نشان
اگر به عصر تو بهرام گور زنده شدی
غلام وار ببستی به خدمت تو میان
وگر بدیدی پرویز بارگاه تورا
به چهره مهره زدی نقشهای شادروان
رسول  گفت به آخر زمان شهی باشد
که عدل او بود افزون ز عدل نوشروان
به شرق و غرب بود پادشاه خرد و بزرگ
به بر و بحر بود پیشوای پیر و جوان
حصارها بگشاید مصاف ها شکند
همه چو چرخ بلند و همه چو کوه  گران
کنون به عصر تو آمد در این زمانه پدید
هر آنچه داد پیمبر در آن زمانه نشان
رسیده باد به او از تو صد هزار درود
که چون تو شاه نباشد به صد هزار قران
اگر حکایت  کسری و قصه قیصر
به  گنج و ملک در آفاق سایرست و روان
هزارکسری کاخ تورا سزد فراش
هزار قیصر قصر تو را سزد دربان
اگر زنی به گه خشم پای بر خارا
وگر نهی به  گه جود دست بر سندان
شود زپای تو خارا چو آذر خراد
شود ز دست تو سندان چو چشمه حیوان
چوگرم گشت به میدان دونده مرکب تو
سپهر بس نبود مرکب تو را میدان
چو دست راد به چوگان بری وگوی زنی
تو را ستاره شود گوی در خم چوگان
چو تیرهای تو از شست تو روان گردد
روان شود زتن بدسگال هوش و روان
زه کمان چو بنالد ز فرقت سوفار
دل عدو بخروشد ز حرقت پیکان
چو تیغ تیز تو خندان شود به روز نبرد
شود ز بیم تو چشم مخالفان گریان
عجب ز تیغ  گهربار تو که در صف رزم
ز فرق تا قدمش هست ناخن و دندان
بر آینه است پراکنده خرده مروارید
و یا به سبزه برافتاده قطره باران
چو خصم را ز سر تیغ تو به جان خطرست
خطا بود که بتابد سر از خط فرمان
سر کسی درود بی خلاف روز مصاف
که در خلاف تو او را بود سر عصیان
ز مهر توست ولی را همیشه راحت و سود
زکین توست عدو را همیشه رنج و زیان
اگر نبرد تو خواهد به دشت پیل دژم
وگر خلاف تو جوید به بیشه شیر ژیان
شود زتیغ تو بر پیل دشت همچو حصار
شود زتیر تو بر شیر بیشه چون زندان
بود زیادت و نقصان ماه هر ماهی
وزین نگردد تا آسمان بود گردان
بر آسمان سعادت مه بقای تورا
زیادتی است که هرگز نباشدش نقصان
زچرخ کیوان تا همت تو چندانی
مسافت است  که از چرخ ماه تا کیوان
زبهر دیدن تو وز پی ستودن تو
شریف تر ز همه عضوهاست چشم و زبان
چه چیز بود مراد تو از زمان و زمین
که آن نداد تورا خالق زمین و زمان
چنانکه داد مرادت بقا دهاد تورا
که از بقای تو باقی است ملکت و ایمان
خدایگانا بپذ یر عذر بنده خویش
اگر به بلخ نیامد به فصل تابستان
زبهر آنکه در آن فصل راه دور و دراز
به ناتوانی و پیری  گذاشتن نتوان
اگر نکرد به درگاه خدمت تو به تن
به شهر خویش همی گفت مدحت تو به جان
وگر نبود ضمیرش به بلخ گوهربار
شدست طبع و زبانش به مرو در افشان
کنون  که رایت میمون تو رسید به  مرو
به شادکامی بنشین و مطربان بنشان
خروس جنگ به کیوان رسان ز ایوانت
که تا نه دیر به کیوان بری سر ایوان
سزد که سازی جای نشاط دیگرگون
که روزگار شد از باد سرد دیگر سان
زشاخ  بید بیفتاد برگ چون خنجر
چو روی خاک شد از برف ریزه چون سوهان
اگر درخت نشد چون مقامر مقمور
چرا به روی دژم  گشت و از سلب عریان
کنون که از گل و ریحان شدست باغ تهی
ز راح  ساز به بزم اندرون  گل و ریحان
کنون که آب به حوض اندرست همچو بلور
بتا به خانه به جای بلور نه  ریحان
همیشه تا نبود جامه بی علم زیبا
چنان کجا نبود نامه خوب بی عنوان
گهی به شرق  گران  کن برای صید رکاب
گهی به غرب سبک  کن برای غز و عنان
به روز بزم همه جامه های عشرت پوش
به روز رزم همه نامه های نصرت خوان
هزار ملک بگیر و هزارگنج ببخش
هزار عمر بیاب و هزار سال بمان
رای سلطان معظم خسرو خسرونشان
معجزات فتح را بنمود در مشرق عیان
هرکه خواهد تا بداند معجزات فتح او
گو بیا بشنو حدیث زابل و هندوستان
رایت مه پیکرش را مشتری خوانم همی
زانکه هست او بر زمین چون مشتری بر آسمان
ملک و دولت را سعادتهای کلی حاصل است
بر زمین از فتح این بر آسمان از سعد آن
شاه سنجر در فتوح و در ظلفر مقبل ترست
از ملک سلطان و از جغری بک و الب ارسلان
کان سلاطین را چنین رزمی نبود اندر ضمیر
وان بزرگان را چنین فتحی نبود اندرگمان
داستان فتح غزنین را به  جان باید شنید
زانکه درگیتی نباشد زین عجب تر داستان
بر در غزنین دلیری های شاه روزگار
کرد منسوخ آنچه رستم  کرد در مازندران
خصم ملک ازگربزی صد لشکر آورده به هم
از حد کالنجر و قنوج و سند و مولتان
زنده پیلان پیش آن لشکر تو گفتی ای شگفت
بیش صد دریای جوشان هست ناپیدا کران
شکل پیلان بر زمین چون سایه سیمرغ بود
اندر آن اقلیم گفتی هست سیمرغ آشیان
زان سپاه از هندو و کرد و عرب گفتی مگر
جادوانند از قیاس و ا هر منشان  پهلوان
نعره ایشان همی در بر بلرزانید دل
حمله ایشان همی در تن برنجانید جان
زیر رخت و بار ایشان ناتوانا شد زمین
پیش گیر و دار ایشان ناشکیبا شد زمان
شاه عالم چون به رزم آن سپاه آورد روی
اسبشان را از هزیمت پاردم  کرد از عنان
شد به فر او گشاده کشوری در یک نفس
شد به تیغ او شکسته لشکری در یک زمان
وز خدنگ لشکرش چون خانه زنبور شد
بر یلان و زنده پیلان جوشن و برگستوان
یک نفر بسته شده وز بستگی زنها ر خواه
یک نفر خسته شده وز خستگی  فریاد خوان
خصم با آه و دریغ افتاده بر راه گریغ
پشت کرده چون کمان و باز افکنده کمان
شاه ما در باغ پیروزی به پیروزی و فتح
بر سریر و گاه محمودی نشسته شادمان
گفته او را دولت عالی که اندر شرق و غرب
تا جهان باشد تو خواهی بود سلطان جهان
وعده و گفتار دولت راست بود از بهر آنک
گشت سلطان سلاطین سنجر کشورستان
او به بلخ است و رسولانند بر درگاه او
ضامن حمل  و خراج و طالب امن و امان
شاه  کرمان نامه فتحش همی بر سر نهد
عذر خان خواهد همی در پیش او فرزند خان
وان  که در غزنین همی برزد به جنگش آستین
بنده وار اکنون همی خواهد که بوسد آستان
در جهان هرگز چو او سلطان  کجا باشد دگر
با سلاطین نیک عهد و بر رعیت مهربان
گاه جود و حق گزاری طبع او باد سبک
گاه عفو و بردباری حلم او کوه گران
در پناه دولت او خلق عالم سر به سر
دولت او در پناه کردگار غیب دان
ای جهانداری که بگرفتی به فر بخت خویش
آنچه بگرفتند پیش از تو ملوک باستان
ملک و گنج شایگان آورده ای زیر نگین
شاد و برخوردار باش از ملک وگنج شایگان
گر حقیقت بنگرند از شرق تا اقصای غرب
باغ در باغ است ملک و بوستان در بوستان
بوستان سبز و برومندست و باغ آراسته
زانکه فرت بوستان بانست و عدلت  باغبان
گرچه ازگرمی هوای بلخ همچون آتش است
آتشی خواه از قنینه بی شرار و بی دخان
راحت افزایی کز او راحت فزاید روح را
ارغوان رنگی که بر رخ بشکفاند ارغوان
تا به جام اندر بود باشد سبک همچون هوا
چون به کام اندر شود گردد روان همچون روان
از عمل آب حیات و از صفت آب زلال
از نسب آب بهشت و از لقب آب رزان
زهره را با مشتری گویی قران باشد به هم
چون بود بر دست تو ای بی قرین صاحبقران
تا که تو گشتی معز دین و دنیا چون پدر
شد معزی پیش تخت تو جوان بخت و جوان
نو شد اندر روزگار تو معزی را لقب
وین شرف اعقاب او را بس بود تا جاودان
گر زبان باشد قضا را تا بدان  گوید سخن
در دعای تو قضا این لفظ راند بر زبان
کای بنای اصل آدم تا فلک پاید بپا
وی شهنشاه معظم تا جهان ماند بمان
ای گوهری که سنگ یمانی توراست کان
ای آتشی  که هست تورا آب در میان
فردست  گوهر تو چو ذره در آفتاب است
پاک است  کوکب تو چو کوکب بر آسمان
آن آتشی  که در شررت مضمر است آب
آن پیکری  که در بدنت مدغم است جان
چرخی و هست بر سر مردان تو را مدار
نجمی و هست با دل شیران تو را قران
چون عقل جای خویش همی جویی از دماغ
چون هوش قوت خویش همی سازی از روان
اندر زبان ملت تازی تورا سخن
واندر دهان دولت باقی تو را زبان
در کشور از حصول جزایر دهی خبر
بر منبر از فتوح مداین دهی نشان
نرمی چو پرنیان و کبودی چو لاجورد
واراسته به لولو و پروین تو را میان
لولو که دید بیخته بر روی لاجورد
پروین  که دید ریخته بر روی پرنیان
آنی  که روز حرب سرافرازی از یمین
و آنی که گاه ضرب نسب داری از یمان
در باغ کارزار درخت ظفر تویی
دست یلان تو را چمن و بارت  ارغوان
کار تو در خزانه کان بر نظام بود
از بهر دست میر برون آمدی زکان
در کان تورا خدای جهان معجز آفرید
در دست میر معجز ملک خدایگان
میر اجل علی فرامرز خسروی
رستم رسوم و معن معانی و سام سان
افراسیاب  ملک و سیاوخش روزگار
اسفندیار دهر و منوچهر دودمان
و هو الموید الملک العادل الذی
من جده و دولته ما ارادکان
گشت از مناقب دو علی بخت من بلند
شد بر مدایح دو علی طبع من روان
پیغمبر گزیده بدان بود شاد دل
جغری بک ستوده بدین هست شادمان
آن بود بر مخالف اسلام کامکار
وین هست بر مخالف اسلام کامران
اچنان بود مصطفی را در حرب کارساز
وین هست پادشا را در ملک پهلوان
ای اختیار خلق و تورا جود اختیار
ای قهرمان ملک و تورا بخت قهرمان
از سر و سیرت تو همی برخورد خرد
در قدر و قدرت تو همی گم شودگمان
آنجا که تو کمان  کشی ای میر شیر گیر
بس میر کاو خجل شود و بشکند کمان
و آنجا که تیر خویش سوی دشمن افکنی
گردد کمان دشمن تو تیر خیزران
و آنجا که تو عنان نهنگان کنی سبک
در پیش پادشا شکنی لشکری گران
کاری است کار تو همه جامع برآمده
شاه از تو شادکام و وزیر از تو شادمان
واجب شدست مدح تو بر خرد و بر بزرگ
لازم شدست شکر تو بر پیر و بر جوان
ای قلعه های دین تو را عقل کوتوال
ای خانه های ملک تو را تیغ پاسبان
دانم شنیده ای تو خداوند حال من
کز فرقت پدر تن من بود ناتوان
بودم میان خلق چو آشفتگان تباه
بودم به گرد شهر چو دیوانگان نوان
سروی بدم فتاده و پژمرده بر زمین
بر آسمان کشید مرا خسرو زمان
دادم لقب معزی و بشنید شعر من
چون دید در مدیح زبانم گهر فشان
میرا منم به خدمت تو نایب پدر
الحد فی الشمایل والحمد فی اللسان
گرگلستان شعر ز بلبل تهی شدست
بشنو نوای بچه بلبل زگلستان
فرخنده بسود بر متنبی بساط سیف
چونانکه بر حکیم دقیقی چغانیان
فرخنده تر بساط تو بر من که یافتم
از تو سعادت و شرف و عمر جاودان
گر پیش شهریار مرا حشمتی نهی
حاصل کنم به دولت تو گنج شایگان
تا بر امید و بیم بودگشت روزگار
تا بر زیان و سود بود عادت زمان
بادا مخالفان تورا بیم بی امید
بادا موافقان تو را سود بی زیان
چندانکه شادمان بتوان زیست تو بمان
چندانکه در جهان بتوان ماند تو بمان
بشکفت و تازه گشت دگرباره اصفهان
از دولت و سعادت شاهنشه جهان
سلطان شرق و غرب که در شرق و غرب اوست
صاحبقران و خسرو و شاه و خدایگان
شاهی که شد به طلعتش افروخته زمین
شاهی که شد به دولتش افراخته زمان
آباد کرده ی نظر و عدل او شدست
هر جا خراب کرده شاهان باستان
با داستان نصرت او ژاژ و بیهده است
دیرینه سرگذشت و کهن گشبته داستان
گم شد گمان خلق در اوصاف دولتش
هرگز مکان خبر دهد و نیست در مکان
گویی که هست قدرت او دولت خدای
کاندر چگونگیش همی گم شود گمان
در رزمگاه نصرت و در بارگاه ملک
ایزد اگر به تیغ و به عدلش دهد زبان
تیغش به رزمگاه نگوید جز الحذر
عدلش به بارگاه نگوید جز الامان
آنجا که شد ز نعره شبدیز او خبر
وانجا که شد ز شعله شمشیر او نشان
چون یخ فسرده گشت و چو انگشت سوخته
خون در رگ مخالف و مغز اندر استخوان
گه خشم او ز روم برآرد همی نفیر
گه سهم او ز ترک برآرد همی فغان
در هرکجا که هست اثرهای او پدید
بر قصرهای قیصر و بر خانه های خان
ای خسروی که حکم تو را کرد کردگار
بر هر سری مسلط و بر هر تنی روان
شادی همی کنند ز دیدار و خدمتت
در دیده روشنایی و در کالبد روان
از بس که در نبرد گران کرده ای رکاب
و ز بس  که در فتوح سبک کرده ای عنان
در طاعت تو نیست سر هیچ کس سبک
بر بیعت تو نیست دل هیچکس  گران
بس  کس  که از خلاف تو دادست سر به باد
بس کس که در خلاف توکردست جان زیان
ابله کسی بود که مخالف شود تو را
کش هم نهیب سر بود و هم هلاک جان
از اختر تو  قسم  کواکب همی رسد
گه نحس  در مقابله گه سعد در قران
آری چنانکه شاه ملوکی تو در زمین
هست اختر تو شاه کواکب در آسمان
چون دولت جوان هنر و دانش تو دید
ملک جوان سپرد به تو دولت جوان
بی دانش و هنر نتوان ملک یافتن
دولت به هیچکس ندهد ملک رایگان
شاها شد اصفهان جو سپهری پر از نجوم
تا رایت و رکاب تو آمد به اصفهان
این شهر چون شکفته یکی بوستان شدست
با دوستان نشاط همی کن به بوستان
در حجره های خرم و در باغهای خوش
ساغر همی ستان ز کف ترک دلستان
گر عزم سوی رزم کنی باش کامکار
ور قصد سوی بزم کنی باش کامران
چونانکه رای توست به دهر اندرون بزی
چندانکه کام توست به ملک اندرون بمان
از دورهای گردون وز صنع های یزدان
زیباترین عالم فرخ ترین کیهان
از نورهاست خورشید از طبعهاست آتش
از سنگهاست یاقوت از فصلهاست نیسان
از ماه هاست روزه از روزهاست جمعه
از خانه هاست کعبه وز نامه هاست قرآن
از انبیاست احمد وز خسران ملک شه
زاقلیمهاست رابع وز شهرها صفاهان
زین بیشتر شناسم لیکن دراز گردد
گر جمله برشمارم در پیش تخت سلطان
شاهنشه معظم فخر نژاد آدم
شاهی که کرد عالم چون روضه های رضوان
از رسمهای خوبش رونق فزود ملت
وز اعتقاد پاکش قوت گرفت ایمان
ابری است گوهرافشان دستش به روز بخشش
تیغش به روز کوشش تیری است آتش افشان
در شرع هست حکمش کافی چو علم در دل
در ملک هست رایش صافی چو عقل در جان
با حکم او نکاود هرکاو بود موحد
وز رای او نتابد هر کاو بود مسلمان
بر خاتم سعادت مهری شدست مهرش
مهری که بود از اول بر خاتم سلیمان
نور سعادت او گر یافتی سکندر
هرگز طلب نکردی در ظلمت آب حیو ان
ای روز بزم کردن چون نوبهار خرم
وی روز بار دادن چون آفتاب تابان
کفر از تو گشت تاری دین از تو گشت روشن
عدل از تو گشت پیدا جور از تو گشت پنهان
بسیار بود بدعت خشم توکردش اندک
دشوار بود نصرت تیغ تو کردش آسان
از هیبت و نهیبت برخاست بانگ و غلغل
از قصرهای قیصر وز خانه های خاقان
هم در هوای مشرق هم در زمین مغرب
هم در دیار ایران هم در بلاد توران
از جیش توست قوت وز جوش توست قدرت
از حزم توست حجت وز عزم توست برهان
این است پادشاهی دیگر فسون و حیلت
این است شهریاری دیگر فریب و دستان
گر هیچکس جهانبان ممکن بود که باشد
جز تو کسی نباشد اندر جهان جهانبان
تا تخم داد کشتی از داد تو جهان را
چاره همی نباشد چون کشت را زباران
اقبال هر زمانی پیش تو مژده آرد
از نعمتی دگرگون وز نصرتی دگرسان
عمر تو باد شاها با عمر نوح هم بر
وز تیغ تو بر اعدا باریده باد طوفان
در عشرت و تماشا بادی چنین که هستی
بر تخت شاه و خسرو وز بخت شاد و خندان
پشت همه شهانی پشت تو باد دولت
یار همه جهانی یار تو باد یزدان
دو گوهرند سزاوار مجلس و میدان
که فخر مجلس و میدان بود به این و به ان
یکی به آب لطیف آمده پدید از خاک
یکی به آتش تیز آمده برون از کان
یکی رسیده به  شربت ز زخم و ز چرخشت
یکی رسیده به ضربت ز سنگ و زسوهان
یکی نه عقل و همه میل او بود سوی عقل
یکی نه جان و همه قصد او بود سوی جان
یکی نشاط جوانی دهد به مردم پیر
یکی هزیمت بیری دهد به مرد جوان
یکی ترازوی عقل است و کیمیای نظر
یکی طلایه مرگ است و اژدهای روان
یکی دهد به گه رامش  از صبوح خبر
یکی دهد به گه کوشش از فتوح نشان
یکی به جام بلور اندر از لطافت و نور
چو آتشی است به آب اندرون گرفته مکان
یکی زگوهر رخشان و لون و پیکر خویش
چو آینه است و درو عکس کوکب رخشان
یکی به غایت سرخی فروخته ز قدح
چنان کجا زسمن برگ لاله نعمان
یکی کبود و نماینده گوهر از تن خویش
چو بر بنفشه پراکنده قطره باران
به روز بزم یکی مایه گیرد از ناهید
به روز رزم یکی توشه خواهد ازکیوان
سزد کزین دو گهر بزم و رزم فخر کنند
که قدر هر دو بیفزود دست شاه جهان
جلال ملک ملکشاه  کز جلالت او
شرف  گرفت زمین و خطر گرفت زمان
یقین شدست همه خلق را به شرق و به غرب
که آفتاب ملوک است و سایه یزدان
گریختن نتواند کسی ز طاعت او
زآفتاب وز سایه گریختن نتوان
اگرکسی ز خلافش زیادتی طلبد
همه زیادت آن  کس خدا کند نقصان
زمانه را بدو قوت همی نگه دارد
به قوت سر شمشیر و قوت فرمان
به جنب عزمش عزم ملوک سست شود
چنانکه سست شود سحر در بر قرآن
صف سپاه و تف خنجرش پدید آرند
به زمهریر و دی اندر سموم و تابستان
چو در حضر بود او پرطرب بود گیتی
چو در سفر بود او پرظفر بود کیهان
سریر او به حضر با طرب کند بیعت
حسام او به سفر با ظفر کند پیمان
ببین رکاب و عنانش چو کرد عزم سفر
اگر هوای سبک  خواهی و زمین گران
که پای دارد با او چو پای زد به رکاب
که دست ساید با او چو دست زد به عنان
به شام رفت وز تیغش به روم بود خروش
به روم رفت و ز سهمش به مصر بود فغان
چو روم و شام  کند هند و ترک سال دگر
اگر شود سوی هندوستان و ترکستان
ایا شهی  که به عدل تو بس عجب نبود
اگر به آبخور آیند غرم و شیر ژیان
شه زمانی و سلطان روزگاری تو
که خوار شد به تو کفر و عزیز شد ایمان
به هیچ معنی واجب نگردد استغفار
بر آن  کسی  که تو را شاه خواند و سلطان
تو آن شهی که همیشه تو را به داد و دهش
همی درود فرستد روان نوشروان
تو آن شهی که فلک تا تورا همی بیند
نگردد و نکند بی مراد تو دوران
تو آن شهی که به یک برج در دو کوکب را
نبود و هم نبود بی سعادت تو قران
بس است نامه و نام تو ملک را حجت
بس است رایت و رای تو فتح را برهان
به آب جود تو از خاره بردمد نسرین
به باد عدل تو از شوره بشکفد ریحان
شود زکین تو بسیار دشمنان اندک
شود ز مهر تو دشوار دوستان آسان
به شرق و غرب اگر دشمنی بود به مثل
که در عداوت تو تیر برنهد به کمان
عجب نباشد اگر باز پس رود تیرش
کند زمانه ز سوفار تیر او پیکان
خدایگانا در شکر و در پرستش تو
قضاگشاده زبان است و بخت بسته میان
توراست هرچه در اسلام هست باقیمت
توراست هرچه در آفاق هست آبادان
زتیغ تیز تویی خصم   بند و شهرگشای
به دست راد تویی مال بخش و شهر ستان
ز خون دشمن کردی عقیق رنگ حسام
عقیق رنگ کن اکنون قدح زخون زران
چو رزم راندی برکام خویشتن یک چند
کنون به بزم دمی چند کام خویش بران
به شادکامی و نیک اختری و بهروزی
چنانکه خواهی و چندانکه آرزوست بمان
بر قاعده ملت پیغمبر یزدان
کی کرد جهان راست به شمشیر و به فرمان
نور ابدی از هنر خویش که گسترد
برگوهر جغری بک و بر خانه خاقان
از دولت پیروز که شد تا به قیامت
شاه همه ایران و پناه همه توران
در مشرق و در مغرب بی مهر نبوت
صد معجزه بنمود چوموسی وسلیمان
صد لشکر منصور به یک ماه  که آورد
از دجله به جیحون و زموصل به خراسان
جز شاه بلند اختر ابوالفتح ملک شاه
سلطان جهانگیر و شهنشاه جهانبان
شاهی  که فرازد علم نصرت و تایید
در مدت یک ماه بدوگوشه کیهان
شاهی که شدستند همه لشکر خصمش
چون لشکر شیطان به دل آشفته خذلان
هر دم زدنی لشکر اقبال کند عرض
تا جمله برد بر تبع لشگر شیطان
گرد سپه شاه چه در شرق و چه در غرب
بر چرخ همی تیره کند دیده کیوان
از خیمه و خرگاه توگویی که سپهری است
پر کوکب رخشنده همه  کوه و بیابان
وز نعمت بسیار توگویی  که بهشتی است
آراسته و ساخته لشکرگه سلطان
شاها ز نهیب تو همه چاره دشمن
مانند سپندان شد و عزم تو چو سندان
چیره نشود دشمن تو بر تو به چاره
سفته نشود بیهده سندان به سپندان
بودی تو به موصل که همی لشکر خصمت
گفتند که بردیم خراسان به کف آسان
حالی نه به اندازه وکاری نه به ترتیب
بر دست گرفت آن که کمربست به عصیان
بیهوده برون برد سر از چنبر طاعت
بر خیره جدا کرد دل از عهد و ز پیمان
چون رایت پیروز تو آمد به  در ری
آن حال دگرگون شد و آن کار دگرسان
از هیبت شمشیر تو برگشت و همی گفت
از کرده پشیمانم و بر رفته پشیمان
حقاکه به فرمان تو بر باد دهد سر
هرکاو نه به فرمان تو بر دست نهد جان
گر دشمن تو هست چو هامان و چو فرعون
هستی تو به پیروزی چون موسی عمران
رای سپه آرای تو همچون ید بیضاست
شمشیر گهربار تو ماننده ثعبان
ثعبان و ید بیضا ای شاه تو داری
چه بیم و چه باک است ز فرعون و ز هامان
چوگان ظفر داری و میدان شجاعت
عالم همه گویی است تو را در خم چوگان
گویند که جاوید همی روی زمین را
بخشیدن نور است ز خورشید درفشان
تا باشد خورشید درفشان ز بر چرخ
بادی زبر تخت درخشان و درافشان
می نوش کن ای شاه که از گردش خورشید
نوروز بزرگ آمد و بگذشت زمستان
بر مدح و ثنای تو زبانها بگشادند
بلبل به سمن زار و چکاوک به گلستان
لعل است فرو ریخته بر دامن کهسار
در است درآویخته از گردن بستان
از سبزه و از لاله چه بر دشت و چه بر کوه
مینا و عقیق است پراکنده فراوان
از باد همی سوده شود عنبر و کافور
وز ابر همی توده شود لولو و مرجان
در فعل مگر بنده جود تو شدست این
در صنع مگر چاکر طبع تو شدست آن
تا باغ چو دینار شود در مه آذر
تا راغ چو زنگار شود در مه نیسان
زیر علم و زیر نگین تو همی باد
عالم همه آراسته چون روضه رضوان
بر دست تو اصل طرب و مایه نصرت
جام تو و شمشیر تو در مجلس و میدان
تو جفت سخاپروری و جفت تو دولت
تو یار بلنداختری و یار تو یزدان
مرا درست شد از آفریدگار جهان
که از جمال و کمال آفرید ترکستان
همه جمال ز ترکان همی دهند خبر
همه  کمال ز ترکان همی دهند نشان
جمال جمله پدید آمد ازکلاه وکمر
کمال جمله پدید آمد از کمند و کمان
بدو رخ سمنی دلگشای در مجلس
به ناچخ سه منی جان ربای در میدان
یکی به غمزه جادو همی رباید دل
یکی به خنجر هندو همی ستاند جان
کلاه بر سر ترکان و تیغشان دردست
چو مهر در حمل و مشتری است در سرطان
همه زبون شمرند از هنر سوار دلیر
همه سبک شکنند از ظفر سپاه گران
دی و تموز در آن جنگیان اثر نکند
مگر فریشتگانند لشکر توران
کمر به سان  کمند و به موی همچو کمر
دهان به سان خیال و به چشم همچو دهان
گسادن سخن و بستن کمر همه را
خبر دهد زدهان و نشان دهد زمیان
به مهر و خدمت ترکان سپرد باید دل
چو کردگار به ترکان سپرد ملک جهان
بلی زدولت ترکان بقای اسلام است
بقای دولت ترکان به دولت سلطان
جلال دولت باقی جمال ملت حق
که شهریار زمین است و پادشاه زمان
معز دین و سرافراز دوده ی سلجوق
پناه خلق و خداوند خانه خاقان
جوان و پیر به شاه جهان همی نازند
که پیر عقل و جوان دولت است شاه جهان
به رای پاک همی تخت را کند عالی
به تیغ تیز همی ملک را دهد سامان
زبندگان همه کوشش بود وزو بخشش
زخسروان همه طاعت بود وزو فرمان
چو تیغ او شکند شیر شرزه را چنگال
چو تیر او فکند پیل مست را دندان
قضا بیاید و در تیغ او شودگوهر
قدر بیاید و بر تیر او شود پیکان
خدایگانا شاها مظفرا ملکا
زمانه از تو پذیرد همی به عدل امان
سرای ملک تو آراسته است و دولت تو
در سرای فرو گستریده شاد روان
حسود تو چو چراغ است و تو چو خورشیدی
بدین حدیث دلیل است و حجت و برهان
اگرکسی به چراغ اندرون دمد نفسی
چراغ زود فرو میرد و شود پنهان
وگر هوا متغیر شود زگرد و بخار
در آفتاب نیاید تغیر و نقصان
جهان ز سایه و از آفتاب خالی نیست
تو آفتاب ملوکی و سایه یزدان
دو گوهرست تو را در میان جام و حسام
نشاط  پرور و دشمن بکش بدین و بدان
سماع اسعد چنگی بخواه و باده بنوش
ز طبع بنده معزی تو رانه خواه و بخوان
ز بخت خویش بناز و زمال خویش ببخس
مراد خویش بیاب و به کام خویش بران
خدایگان جهان شاکر از خدای جهان
همی نشاط سپاهان کند زخوزستان
فلک مساعد و گیتی به  کام و ایزد یار
قضا موافق و دولت بلند و بخت جوان
اگر مراد دل خویش بود زامدنش
زبازگشتن او خلق راست شادی جان
چرا خورند غم آنکه راه دشوارست
که بخت او همه دشوارها کند آسان
چرا زلشکر سرمای دی همی ترسند
که فر دولت او دی  کند چو تابستان
عجب نباشد از اقبال و بخت پادشهی
که آفتاب ملوک است و سایه یزدان
اگر ز شوره بی آب بر دمد چشمه
وگر زآتش سوزان برون دمد ریحان
خدای چشم بد از شهریار دور کناد
که دور به بود از شهریار جسم بدان
به هند داور هند و به روم قیصر روم
ز بیم خسرو کیهان همی کنند فغان
به جای عقل یکی را به مغز در شمشیر
به جای خواب یکی را به چشم در پیکان
چنانکه بود سکندر به مال و ملک و سپاه
عماد دولت سلطان عالم است چنان
کسی که خدمت سلطان کند سکندروار
سزد که زنده بود خضروار جاویدان
چو میزبان همه خلق شاه آفاق است
به جود و همت آفاق بخش و گنج فشان
سزد که تا به قیامت بود بقای کسی
که میزبان و همه خلق باشدش مهمان
سپاه دار شهنشه چنان کند خدمت
که تا به مشرق و مغرب از او دهند نشان
چنین و بهتر ازین صدهزار خواهد ساخت
عماد دولت سلطان به دولت سلطان
شهنشها ملکا خسروا خداوندا
چو آفتاب تویی بر همه جهان تابان
چو آفتاب تو را زان قبل همی خوانم
که شرق و غرب جهان از تو بینم آبادان
نبود چون تو خداوند و هم نخواهد بود
زابتدای جهان تا به انتهای جهان
تویی زمین و زمان را بزرگوار ملک
مباد بی تو ملک را زمین و ملک زمان
مباد نعمت و ملک تورا شمار و قیاس
مباد دولت و عمر تو را زوال و کران
به شادکامی و پیروزی و خداوندی
چنانکه خواهی و چندانکه آرزوست بمان
چون برآرم به زبان نام خداوند جهان
تن من جمله شود گوش و دلم جمله زبان
هرچه در دهر زبان است مرا بایستی
تا ثنا گفتمی از بهر خداوند جهان
شاه آفاق ملک شاه که در طاعت او
ملکان حمل پذیرند و شهان بسته میان
شهریاری که به  روزی همه کس را ز خدای
خاطر پاک و دل روشن اوکرد ضمان
ایزد اندر دل او دفتر تقدیر نهاد
هرچه خواهد بود از رفتن تقدیر چنان
در جهانداری و سلطانی از اوگشت یقین
آن هنرها که نبردست کس از خلق گمان
چندگویند ز شهنامه سخن های دروغ
چند خوانند هنرهای فلان و بهمان
سیرت شاه عیان است و دگر جمله خبر
از خبر یاد نیارند کجا هست عیان
اندر آفاق کرا بود زشاهان قدیم
این چنین دولت پیروز و چنین بخت جوان
که گرفت از ملکان با ظفر و نصرت و فتح
شرق تا غرب زمین را ز کران تا به  کران
راه شش ماهه به  یک ماه ز شاهان که  گذاشت
با هزاران سپه تیغ زن قلعه ستان
همه کیوان دل و مه طلعت و بهرام حسام
صاعقه تیر و فلک مرکب و سیاره سنان
همه زین تخت و از این گاه بیفراخته سر
همه زین بخت و از این شاه بیفروخته جان
کس ندیدست چنین تخت و چنین گاه به خواب
کس ندادست چنین بخت و چنین شاه نشان
هرکجا شاه جوانبخت روان کرد سپاه
از تن دشمن بدبخت روان گشت روان
بود در مشرق و در مغرب از او بود خروش
هست در مشرق و در مغرب از او هست فغان
شادباش ای به حقیقت ملک روی زمین
دیر زی ای به سزا پادشه ملک زمان
هرکه او بر طمع سود کند با تو خلاف
آخرالامر کند جان و تن خویش زیان
آن که با تیر وکمان کرد همی قصد نبرد
قد چون تیر وی از بیم توگشتست کمان
خسته بار گران است ز خوی بد خو یش
نشنیدست مگر خوی بد و بارگران
خصم تو هست چو فرعون و تویی چون موسی
رای تو چون ید بیضا و حسامت ثعبان
قلعه بر خصم تو ماننده زندان  گشته است
چه خطر باشد آن را که بود در زندان
گر بداندیش تویی دانش و بی سنگ و درنگ
دست در سنگ زد و روی ز توکرد نهان
حکم و فرمان تو مانند قضا و قدرست
زقضا و ز قدر روی نهفتن نتوان
دشمنانت همه رفتند و بماندست یکی
وان یکی نیز چنان دان که شود چون دگران
ملکا تیغ تو و جام تو دارند دو خون
به  گه بزم تو این است و گه رزم تو آن
هست بر تیغ تو چون رزم کنی خون عدو
هست درجام تو چون بزم کنی خون رزان
بدسگالان را تیغ تو چو زهر افعی است
نیک خواهان را مهر تو چو آب حیوان
داشت نوشر وان بر درگه خود سلسله ای
تا دلیلی بود از عدل و نشانی ز امان
بر جهان وقت امان دادن و گستردن عدل
هست یک حکم تو صد سلسله نوشر وان
تا شود راغ چو زنگار به هنگام بهار
تا شود باغ چو دینار به هنگام خزان
باد اقبال تو بیوسته و بخت تو بلند
باد فرمان تو پاینده و حکم تو روان
تا همی راند کار همه کس حکم ازل
همچنین نوش خور وکام دل خویش بران
در دل افروزی و در شادی و جان افروزی
در جهانداری و در شادی جاوید بمان
هر آن عاقل که او بندد دل اندر طاعت یزدان
نشایدکاو نپیوندد دل اندر خدمت سلطان
سلامت باد آنکس  کاو بهم پیوندد و بندد
تن اندر خدمت سلطان دل اندر طاعت یزدان
همه شاهان همی نیک اختری جویند از این خدمت
چه  در مشرق چه درمغرب چه در توران چه در ایران
چنین سلطان نبودست و نخواهد بود در عالم
جمال دوده جغری پناه دوده خاقان
همی فرمان برند او را دو فرمانبر به دوکشور
یکی فرمانده غزنین یکی فرمانده توران
یکی را برمراد او سر اندر چنبر طاعت
یکی را بر وفای او دل اندر عهده پیمان
چنین فرمان ز سلطانان کرا بودست در عالم
چنین دولت ز جباران کرا بودست درکیهان
هر آن کس کاو ازین فرمان و این دولت خبر داد
تعجب را همی گوید زهی دولت زهی فرمان
کجا خشمش رسد تیمارگیرد خانه ها یک سر
کجا سهمش رسد دشوارگردد کارها یکسان
ولیکن چون کند رحمت زمهر و عفو اوگردد
همه تیمارها شادی همه دشوارها آسان
همه بیگانگان را عفو و احسان است از این خسرو
برادر باشد اولی تر به این عفو و به  این احسان
چو راضی گشت از او سلطان و راضی شد به  این خدمت
سلامت یافت تا محشر سعادت یافت جاویدان
جه بهتر زانکه نزدیک چنین شاهی چنین میری
نماید مدتی شاهی و باشد مدتی مهمان
چه خوش تر زانکه از یک اصل باشد تازه و خرم
دو گلبن در یکی باغ و دو سرو اندر یکی بستان
ز شادروان این حضرت یکی بوی بهشت آید
کسی باید که بنشیند بر این فرخنده شادروان
کرا باشد شکیبایی ز دیدار چنین شاهی
که از دیدار او در تن همی شادی فزاید جان
چنین  گفته است پیغمبر که دیدار شه عالم
بود طاعت وزان طاعت فزاید قوت ایمان
به ملک اندر چنین باید شه عادل که از عدلش
همی در عالم علوی بنازد جان نوشروان
به هر روزی که نو گردد ببخشد کشور دیگر
نه جودش را بود غایت نه ملکش را بود پایان
دراین معنی که من گفتم چو خورشیدست پنداری
که بخشد نور و هرگز ناید اندر نور او نقصان
دو ابرند ای عجب گویی کف و تیغ جهانگیرش
یکی در بزم زرافشان یکی در رزم خون افشان
یکی اندر سبب چون معجز عیسی بن مریم
یکی اندر صفت چون معجز موسی بن  عمران
شهنشاها جهاندارا به  میدان فتوح اندر
تو داری گوی پیروزی گرفته در خم چوگان
هر آن چیزی که از اقبال موجودست  در عالم
به معنی چون یکی نامه است و نام تو بر او عنوان
همیشه تاز تقدیر و قضای خالق اکبر
همی باشد زمین ساکن همی باشد فلک گردان
زمین را بی رضای تو مبادا ساعتی تسکین
فلک را بی مراد تو مبادا لحظه ای د وران
نظام دین تازی را همیشه عزم تو حجت
صلاح ملک باقی را همیشه تیغ تو برهان
تا فر نوبهار بیاراست بوستان
باد صبا ز خاک برآورد پرنیان
سر گنج برگشاد و سر نافه برگشاد
یاقوت و مشک داد به  گلزار و بوستان
از سیم خام و لعل بدخشی نثار کرد
بر فرق شاخ نسترن و شاخ ارغوان
مر دشت را ز سبزه بپوشید پیرهن
مرکوه را ز لاله برافکند طیلسان
بیرون کشید قافله زاغ را ز باغ
وز بلبلان به باغ فرستاد کاروان
قمری  کنون همی دهد از ارغنون خبر
طوطی کنون همی دهد از باربد نشان
آواز خویش ساخته مانند زیر و بم
بلبل به لاله زار و چکاوک به گلستان
پرورد آفتاب  گل و لاله را به مهر
گاه است باده خوردن و گاه است گل فشان
گیتی جوان شدست بخور زان جوانه می
باید می جوانه چو گیتی بود جوان
بشگفت صد هزار گل از قدرت خدای
تاگل فشان کنند به بزم خدایگان
زیبای ملک شاهی شاه ملک نژاد
سلطان کامکار ملک شاه کامران
شاهی که بر خزانه و درگاه او سزد
افراسیاب  خازن و جمشید پاسبان
شاهی که جز موافق فرمان و طاعتش
گویی یکی دقیقه نگردد بر آسمان
جودش قضا شدست و رسیده بهر مکین
عدلش هوا شدست و رسیده بهر مکان
او را پرست تا بودت ناز بی نیاز
او را ستای تا بودت سود بی زیان
گوید همی خدای  که خشنودم از ملک
کاو داد مر پدر را  خشنودی روان
امروز شاه هفت زمین کردمش بدین
فردا چراغ هفت بهشتش کنم بدان
ای خسروی  که ملک زمین و زمان توراست
فرمانده زمینی و دارنده زمان
تا داد خلق دادی و برداشتی ستم
بیداد کرد جود تو بر گنج شایگان
گویی اجل گشاده کند دیدگان خویش
هر جایگه  که تیر نهادی تو در کمان
هر دشمنی که تیغ تو بیند به  روز جنگ
مغزش ز هیبت تو بسوزد در استخوان
داری جهان و قدر جهان داری از هنر
پس هم خدایگان جهانی و هم جهان
تاج و کلاه و افسر و تیغ و نگین و تخت
هر شش خدای کرده ز تو جاودان ضمان
هرکس که مومن است و شناسد خدای را
داند یقین که مملکت توست جاودان
شاها ز باده خوردن تو خلق خرمند
وز شادمانی تو سپاه تو شادمان
می گوهر روان و تو مانند آفتاب
بر دست آفتاب سزدگوهر روان
هر چند طبع می بود آوردن نشاط
بی فر طلعت تو نیارد نشاط جان
دست تو هست  کان و تو خورشید و می  گهر
خورشید رنگ و گونه گوهر دهد به  کان
تا عالم است خسرو عالم تو باشیا
ملک تو بی نهایت و عمر تو بی کران
رای تو شیر بند و مراد تو دلگشای
جود تو مال بخش و خلاف تو جان ستان
در خدمت تو دولت باقی وفا نمای
در مجلس تو بنده معزی مدیح  خوان
چو لالستان همی بینم شکفته عارض جانان
بنفشستان همی بینم دمیده گرد لالستان
بنفشه نیست آن زلفین و لاله نیست آن عارض
یکی نورست در ظلمت یکی کفرست در ایمان
نه خط است آن مگر دودست گلبرگ اندر آن مضمر
نه زلف است آن مگر ابرست خورشید اندر آن پنهان
عجب دودی کزو باشد همی در جانها آتش
عجب ابری کزو بارد همی از چشمها باران
به سان  گوی کردم دل که دیدم آن صنم دارد
زسنبل زلف چون چوگان و ازگل چهره چون میدان
به دست او سپردم دل که گوی از دل بود درخور
کجا از گل بود میدان و از سنبل بود چوگان
رخ و زلفین او گویی زکافورست و از عنبر
لب و دندان او گویی ز یاقوت است و از مرجان
غم عطار و درد جوهری هر روز بفزاید
ز شرم آن رخ و زلف و ز رشک آن لب و دندان
خطی دارد زمشک ناب  گرد ارغوان پیدا
دلی دارد چو سنگ سخت زیر پرنیان  پنهان
زعشق آن خط مشکین چو مویی گشته ام لاغر
زجور آن دل سنگین چو ماری  گشته ام بی جان
ز پیروزی و بهروزی بود همواره بی روزی
کسی کاو جان و دل بندد به  زرق و عشوه جانان
هر آن کس کاو خرد دارد علی التحقیق بشناسد
که پیروزی و بهروزی بود در خدمت سلطان
معز دین پیغمبر ملک شاه بلند اختر
خداوند همه توران شهنشاه همه ایران
جوان دولت جهانداری که با شمشیر و فرمانش
نپیچد کس سر از طاعت نتابد کس دل از پیمان
بقای او چنان باید همی در دین و در دنیا
که اندر چشم باید نور و اندر جسم باید جان
زچشم او معادی را همی رنج است بی راحت
زکین او مخالف را همه دردست بی درمان
جهان او را همی گوید ز تو بخشش ز من  کوشش
سپهر او را همی گوید ز من طاعت ز تو فرمان
اگر شکر فراوان کرد پیغمبرکه مولودش
پدید آمد در ایام شهی عادل چو نوشروان
کنون آن شکر یزدان را بود بر امتش واجب
که شاهی چون ملک سلطان پدید آورد در کیهان
ز عدلش در جهان نعمت ز عفوس بر شهان منت
ز جودش بر ولی نهمت ز تیغش بر عدو طوفان
خداوندا جهاندارا به زیر سایه عدلت
جهان آباد و خرم  گشت همچون روضه رضوان
کف راد تو بس باشد بقای خلق را حجت
سر تیغ تو بس باشد صلاح ملک را برهان
گروهی گمرهان بودند پار این وقت برکوهی
گسسته رشته طاعت گرفته دامن عصیان
همه  در فتنه و تشویش  گشته بی دل و دانش
همه در حیله و تلبیس  گشته بی سر و سامان
هنرمندان و هشیاران در این معنی سخن  گفته
که دشوار است در قدرت به  چنگ آوردن ایشان
چنان قدرت نمودی توکه اندر مدتی اندک
شد آن تلبیس ها باطل شد آن دشوارها آسان
فلک بهر تو نعمت داد و بهرگمرهان محنت
قضا  قسم تو نصرت  کرد و قسم دشمنان خذلان
شدست از پار تا امسال اگر نیکو بیندیشی
همه اسباب دیگرگون همه احوال دیگرسان
سر باطل فرو برده بنای حق برآورده
حصار دشمنان ویران و صحن دولت آبادان
تو آسوده ز سعد مشتری در ملک و در دولت
مخالف مانده از نحس زحل دربند و در زندان
خلاف وکین تو شاها شکار آرند هر وقتی
شکاری  کز شگفتیها در او مردم شود حیران
بود دام و دد صحرا به هر ماهی شکار این
بود جان و تن اعدا به هر سالی شکار آن
همیشه تا جهان باشد تو بادی اندر او خسرو
دلت شاد و تنت ساکن سرت سبز و دلت خدان
نسیم جود تو همچون دم عیسی بن مریم
خیال عدل تو همچون  کف موسی بن  عمران
بهر راهی  که بخرامی دلیل و همرهت دولت
بهر کاری که بشتابی معین و ناصرت یزدان
ای جهانداری که از تو تازه باشد جاودان
گوهر طغرل بک و جغری بک و الب ارسلان
تا جلال دولتی دولت بماند پایدار
تا جمال ملتی ملت بماند جاودان
نیست جز تو خلق عالم را یکی فریادرس
نیست جزتو ملک  گیتی راکسی صاحبقران
آسمان گر یک شرف دارد ز پاکی بر زمین
از تو بسیاری شرف دارد زمین بر آسمان
گر نشان نیکبختی هرکس از دولت دهد
نیکبختی را همی از تو دهد دولت نشان
ای خداوند ملوک ای خسرو پیروزبخت
ای شه بنده نواز ای داورگیتی ستان
تا که از عدل تو آسایش همی یابد زمین
تا که از رای تو آرایش همی یابد زمان
عالم آبادست و آفاق ایمن و ملک استوار
دین عزیز و نعمت ارزان و رعیت شادمان
این اثر هرگز که دید از خسروان روزگار
وین خبر هرگز که داد از سروران باستان
چند گویم قصه افراسیاب کامکار
چند خوانم نامه نوشین  روان کامران
چاوشان داری بسی غالب تر از افراسیاب
حاجبان داری بسی عادل تر از نوشیروان
ای بسا میرا که اندر خدمت درگاه تو
بر میان دارد کمر یا چون کمر دارد میان
بر مثال قلعه ای بینم جهان را سربه سر
واندرو شمشیر تو چون کوتوال و باسبان
زهر باید هر ملک را تا نهان دشمن  کند
بند باید هر ملک را تا جهان  گیرد بدان
زهر تو اقبال توست وزان همی میرد عدو
بند تو شمشیر توست وزان همی  گیری جهان
چون کمان صدمنی در دست توگردد بلند
چون خدنگ  دیده دوز از شست تو گردد روان
بس کمان افراز و تیرانداز کاندر پیش تو
سر نهد بر خاک و از بازو بیندازد کمان
تیغ تو هنگام ضرب و اسب تو هنگام حرب
آتس اندر جوشن است و باد در برگستوان
زآتش فرزند آزرگر همی نرگس برست
زاتش تیغ تو روز جنگ روید ارغوان
ور همی راند سلیمان باد را در زیر تخت
تو همی رانی به دولت باد را در زیر ران
آفرین تو به دریای خرد در گوهرست
بنده مخلص معزی بیش تو گوهر فشان
گر به کارش نامدی در خدمت تو جان و دل
برفشاندی بر بساط تو دل و بر جام جان
تا که زیرگنبد گردون هوا باشد سبک
تا که در زیر هوا خاک زمین باشد گران
بوستان عدل تو شه جاودان بشکفته باد
وین جهان از عدل تو همچون شکفته بوستان
هم شهنشاه زمانی هم جهاندار زمین
بر شهنشاهی بپای و در جهانداری بمان
معز  دین  یزدان است سلطان
عزیز از نام او شد دین یزدان
شهنشاهی مبارک چون سکندر
جهانداری همایون چون سلیمان
نگه کن دولت و فرمان او را
که دولت بست با فرما نش  پیمان
در این فرمان نبینم هیچ تقصیر
در این دولت نبینم هیچ تاوان
نگردد چرخ گردان جز به  کامش
خدایا چشم بد ز او دورگردان
ایا بخشنده کف شاه سخاورز
و یا فرخنده پی شاه سخندان
بهاری تاجداری روز مجلس
جهانی کامکاری روز میدان
قضا تیر تو شد بر قو س دولت
قدر گوی تو شد در خم چوگان
کف تو چون دم عیسی مریم
دل تو چون کف موسی عمران
ببری پنجه شیران به  شمشیر
بدوزی دیده دشمن به پیکان
به عالم چون تو سلطانی نبودست
ز نسل و گوهر سلجوق و خاقان
سپاه تو همه میرند و شاهند
همی پرور سپاه اندر سپاهان
ز مهمان کوشش آمد وز تو بخشش
ز شاهان طاعت آمد وز تو فرمان
عماد دولت از فر تو شاد است
فزود از دولت تو شادی جان
سپهداری که سازد میهمانی
چنو باشد سزای چون تو سلطان
چنین مهمانی و مهمان که دیدست
زهی مهمانی اندر خورد مهمان
رهی  گر شرح مهمانی بگوید
یکی از صدهزاران گفت نتوان
همیشه تا بود نقصان و آفت
همیشه تا بود دشوار و آسان
جمالت را مبادا هیچ آفت
کمالت را مبادا هیچ نقصان
همیشه نامه شاهنشاهی را
ملک شاه محمد باد عنوان
جاودان باد دولت سلطان
دل او شاد باد و بخت جوان
رای او پاک و همتش عالی
تیغ او تیز و ملکش آبادان
کرده با بخت او قضا بیعت
کرده با قدر او قدر پیمان
دست او روز بزم گوهر بار
تیغ او روز رزم خون افشان
هر ندیمش به فر افریدون
هر غلامش به عدل نوشروان
روز بزم است و روزگار نشاط
فرودین است در مه آبان
به چنین روز شاد باشد دل
در چنین بزم تازه باشد جان
ساقیا رطل باده بر پیمای
مطربا دست بر سوی دستان
ای بزرگان عصر نوش کنید
یاد شاهنشه زمین و زمان
می روشن به یاد طلعت شاه
قوت خاطرست و قوت روان
پادشاهی که هست گیتی بخش
شهریاری که هست شهر ستان
از جهان کوشش و ازو بخشش
وز فلک طاعت و ازو فرمان
میزبانان و میهمانان را
پیش ازین دیده اند خلق جهان
میزبانی که دید چون سرهنگ
میهمانی که دید چون سلطان
شادباش ای خدایگان بزرگ
حکم تو بر بزرگ و خرد روان
همچنین باده نوش و خرم زی
مجلس آرای و کام خویش بران
تا بپاید فلک تو نیز بپای
تا بماند جهان تو نیز بمان
جهان پیر دیگرباره تازه گشت و جوان
به تازگی و جوانی چو بخت شاه جهان
چه باک از آن که جهان گه جوان وگه پیرست
همیشه شاه جوان است و بخت شاه جوان
سر ملوک ملک شاه دادگر ملکی
که شهریار زمین است و پادشاه زمان
زکین او به دل اندر فسرده گردد خون
ز مهر او به تن اندر شکفته  گردد جان
نثار خدمت او واجب است و زین معنی
قضاگشاده زبان است و بخت بسته میان
چنانکه بسته میان است بخت در خدمت
همیشه هست قضا بر ثناگشاده زبان
مبارزان عرب چون عجم شدند امسال
رعیت ملک ملک بخش ملک ستان
زخسروان عجم کوشش است وزو بخشش
زسروران عرب طاعت است وزو فرمان
دوگوشه دارد کیهان زمشرق و مغرب
نبرد هیچ کس از خلق روزگار گمان
که شاه کیهان با صد هزار عالم جنگ
علم زند بدو مه بر دو گوشه  کیهان
ز ملک روم به نزدیک مردمان عجم
نوشته اند به تعجیل چند بازرگان
که چون به جانب موصل رسید شاهنشه
به روم در ز نهیبش خروش بود و فغان
گرفت قیصر روم و سپاه او از بیم
ره گریز و هزیمت به آشکار و نهان
همه کبود لب و زردروی و سرخ سرشک
همه شکسته دل و تیره چشم و خشک دهان
زبیم آنکه شهنشاه بر سبیل شکار
ز حد شام بتابد به حد روم عنان
اگر به غرب در از فتح شاه بود خبر
کنون به شرق در از تیغ شاه هست نشان
رسید رایت مه پیکرش به جانب غرب
زهیبتش نه امل ماند خصم را نه امان
به ترک تارک فغفورگشت خاک آلود
به هند دیده چیپال گشت خون افشان
هزار ولوله و مشغله درافتادست
ز تیغ شاه به هندوستان و ترکستان
شهی  که هیبت او را چنین بود تاثیر
شهی  که دولت او را چنین بود برهان
مجاز باشد با او شکستن پیمان
محال باشد با او نمودن عصیان
ایا شهی  که ز مریخ رنگ شمشیرت
ز شرق و غرب رسیدست گرد بر کیوان
سپهر پرخطر از تیر توست بر صحرا
ستاره برحذر از گوی توست در میدان
سپاه خصم توگر جاودان فرعونند
تویی به دولت وتایید موسی عمران
کجا برهنه شود تیر تو برابر خصم
فرو خورد همه نیرنگ خصم چون ثعبان
تو شادباش به ملک اندرون که دشمن تو
زبیم تو به جهان اندرون شدست جهان
زبهر سود به جز راه سرکشی نسپرد
نکرد سود بر آن سرکشی وکرد زیان
زیادتیش به ملک اندرون همی بایست
به آرزوی زیادت فتاد در نقصان
کنون زخوی بد خویشتن گرانبارست
مثل زنندکه خوی بدست بار گران
خدایگانا برخور زملک و دولت خویش
به صد هزار قرون و به صد هزار قران
ز شادمانی زن فال و شادمانه بزی
زجاودانی کن یاد و جاودانه بمان
از هیبت و نهیب تو ای خسرو جهان
گشتند دشمنان بی جان  تو و بی روان
رمح همه قلم شد و فرق همه قدم
روی همه قفا شد و سود همه زیان
بر پایشان چو کنده پولاد شد رکاب
بر دستشان چو حلقه زنجیر شد عنان
شمشیر در نهاده چو خصمان بهکدگر
آن بدسگال این شده این بدسگال آن
زین سان وزین نهاد گریزند سربه سر
آسیمه در ولایت و آشفته در جهان
گه  گوید این  که شعله تیغ آمد الحذر
گه  گوید آن که نامه عفو آمد ا لامان
دل باید و خزانه و تیغ و سپاه و تخت
تا بر مراد خویش بود مرد کامران
یعقوب را چو زین همه عدت یکی نبود
بیهوده قصد ملک چرا کرد رایگان
از پیش لاف زدکه منم مردکارزار
چون وقت حمله بود شد از بیم تو نهان
بس کس که گاه حمله چو میشی بودضعیف
هرچند گاه لاف چو شیری بود ژیان
بگریخت زین ولایت و شد باز جای خویش
چون یافت از علامت و منجوق تو نشان
آری چو بانگ جلجل باز آید از هوا
دراج زود بازگریزد در آشیان
کاسان و اوزگندو سمرقند پیش ازین
بودست گنج خانه چندین تکین و خان
بی آنکه در نبرد فروزنده شد حسام
بی آنکه در مصاف درخشنده شد سنان
بی آنکه شد کشیده یکی خنجر از نیام
بی آنکه شدگشاده یکی ناوک از کمان
بگشادی این سه قلعه  که هر قلعه را سزد
کس مهرکوتوال بود ماه پاسبان
از اوزگند تا به فرب بستدی ز خصم
بستی میان و فتنه برون کردی از میان
هرگز که یافته است چنین طالعی قوی
هرگز که داشته است چنین دولتی جوان
از معتصم  گذشته کرا بود جز تو را
این ملک و این خزانه و این لشکرگران
از ترک و دیلم و عرب و روم عالمی
جز تو به اوزگند که آورد زاصفهان
جز تو حصار و خانه خاقانیان که کرد
جای امیر و حاجب و سالار و پهلوان
اخبار و قصه تو ز بس گونه گون شگفت
منسوخ کرد قصه و اخبار باستان
آنچ از تو دیده ایم و بخواهیم نیز دید
نشنیده ایم در کتب از هیچ داستان
از دولت تو هر چه  گمان بود شد یقین
وز دشمن تو هر چه یقین بود شدگمان
آن  کیست  کاو به ملک  کند با تو همسری
از روم تا به هند و ز چین تا به قیروان
تو ایدری و از فزع جنگیان توست
درکاشغر مصیبت و اندر ختن فغان
سیماب شد تن چگلی ازنهیب سر
طبطاب شد دل ختنی از نهیب جان
نیل است و زعفران  حسد تو که حاسدت
در دیده نیل دارد و بر چهره ارغوان
خون در رگ از نهیب تو چون ژاله بفسرد
و اخگر شود ز بیم تو مغز اندر استخوان
از رشک روی توست زبان حاسد بصر
وز رشک نام توست بصر دشمن زبان
همواره آسمان و زمین تابع تواند
تا یار تو خدای زمین است و آسمان
ای شاه کار خویش به ایزد سپار و بس
کایزد چنانکه باید سازد همی چنان
تو شاکری زخالق و خلق از تو شاکرند
تو شادمان و دولت و ملک از تو شادمان
زودا که باز گردی زایدر سوی عراق
با بندگان براق سعادت به زیر ران
دشمن به دام و کار به  کام و فلک غلام
دولت نگاهدار و سعادت نگاهبان
در کاشغر ز حضرت تو شحنه و عمید
واندر ختن ز دست تو والی و مرزبان
از فر تو رسیده سعادت بهر وطن
وز فتح تو رسیده سلامت بهر مکان
افتاده دشمنان تو درکنده سقر
وآسوده دوستان تو در روضه جنان
ای شکفته سنبل و شمشاد تو بر ارغوان
ای نهفته آهن و پولاد تو در پرنیان
گه زسنبل زلف تو خرمن نهد بر لاله زار
گه ز عنبر جعد تو پرچین نهد بر گلستان
لاله سیراب داری زیر مشک اندر پدید
لولو خوشاب داری زیر لعل اندر نهان
تیر بالا و کمان ابرو تویی و جز تورا
من ندیدستم ز سیم و غالیه تیر و کمان
چهره تو هست باغ و قامت تو هست سرو
باغ خندان طرفه باشد بر سر سرو روان
ای میانت لاغر و چشمت سیاه از چه قبل
روز من چون چشم داری و تن من چون میان
ای دهانت تنگ و زلفت چفته  از بهر چرا
پشت من چون زلف داری و دل من چون دهان
هرکجا باشم ز وصل و هجر تو پیدا شود
در خزان من بهار و در بهار من خزان
هست هجر تو به وصل اندر چو بیم اندر امید
هست وصل تو به هجر اندر چو سود اندر زیان
روی تو ماه زمین است و نباشد بس عجب
گر ز نور او خورد تشویر ماه آسمان
فرخ آن  کس کز دل صافی بود مانند من
فتنه ماه زمین و بنده شاه زمان
سایه یزدان معزالدین والدنیا که هست
دین و دنیا را از او تایید و عز جاودان
تا به  گردون در کواکب را قران باشد همی
او بود در دین و دنیا بی قرین صاحبقران
تا قیامت روشنی از دولت او باقی است
گوهر طغرل بک و جغری بک و الب ارسلان
مگذر از فرمان او کاندر خط فرمان اوست
قاف تا قاف زمین و شرق تا غرب جهان
طاعت او در خرد بایسته چون در دل خرد
خدمت او در روان شایسته چون در تن روان
هر که سربی طاعتش دارد نهد بر خاک سر
هرکه جان بی خدمتش دارد دهد بر باد جان
ای جوان دولت شهی  کز همت و احسان توست
نعمت خرد و بزرگ و حشمت پیر و جوان
نیست از مهر تو در آفاق فارغ یک ضمیر
نیست از شکر تو در اسلام خالی یک زبان
آن گروهی کز بزرگان فتح ها آرند یاد
خوانده اند از هر دری تاریخ های باستان
سربه سر دستان شناسند آن همه تاریخ ها
چون بخوانند ازکتاب فتح تو یک داستان
تا به شهر اصفهان در ساختی تو دار ملک
توتیای چشم شاهان است خاک اصفهان
ایدری توشاد و خرم وز نهیب تیغ توست
هم به مصر اندر خروش و هم به روم اندر فغان
خلق را معلوم شد کاندر جهان هرگز نبود
چون تو شاهی ملک بخش و خسروی  گیتی ستان
زان دل صافیت چون خورشید ناپیدا زوال
زان  کف کافیت چون دریای ناپیدا کران
نعمت اندر نعمت است و نصرت اندر نصرت است
جنت اندر جنت است و بوستان در بوستان
ملک فی ضمن السلامه خلق فی  دارالسلام
مال فی حصن الامانه دهر فی ظل الامان
خسروا پیرایه شاهی بود احسان و عدل
سیرت تو هست این و عادت تو هست آن
تا بپاید نور و ظلمت هم برین سیرت بپای
تا بماند آب و آتش هم بر این عادت بمان
همچنین فرخنده رای و شاد طبع و شادخوار
همچنین پیروزبخت و کامکار و کامران
هر جهانداری بود پاینده از بخت جوان
در جهانداری جوانبخت است سلطان جهان
سایه یزدان ملکشاه آن جوانبختی  که هست
بر همه شاهان گیتی کامکار و کامران
آنکه ایزد قدر او را همچو او دارد بزرگ
وانکه دولت بخت او را همچو او دارد جوان
رونق و قیمت به او باشد جهان را تابود
چشم را قیمت به نور و جسم را قیمت به  جان
ملک و دین ازگردش ایام باشد بی گزند
تا بود شمشیر تیزش ملک و دین را پاسبان
گنج را دارد به خاک اندر نهان هر خسروی
او همی دارد مخالف را به خاک اندر نهان
هرکه یک ره پیش او در بندگی بنددکمر
تا قیامت پیش او دولت همی بندد میان
ای شهنشاهی که اندر شاهی و مردی توراست
رای پاک و تیغ تیز و بازوی کشور ستان
پیش از آن کایزد بساط پادشاهی گسترید
نور او تابنده بود از گوهر سلجوقیان
تا پدید آمد ز ایام تو تاریخ فتوح
درکتب مدروس شد تاریخ های باستان
ازکواکب هست تفضیل آسمان را بر زمین
وز وجود توست تفضیل زمین بر آسمان
سود دارد هر که سر بر خط فرمانت نهاد
وانکه سر ننهد برین خط جان کند بر تن زیان
هست در زندان محنت بدسگالان تو را
دیده ها بی روشنایی کالبدها بی روان
مشرق و مغرب تو داری وز سر شمشیر تو
هست در مشرق خروش و هست در مغرب فغان
منت ایزد راکه در یک سال حاصل شد تورا
آن شگفتی ها که عاجز ماند ازو وهم و گمان
بر مراد توست کار از کارزار آسوده باش
جامه نصرت تو پوش و نامه دولت تو خوان
عادت شاهان تو داری هم برین عادت بزی
سیرت شاهان تو داری هم بر این سیرت بمان
سزد گر بشنود توحید یزدان
هر ان مومن که او باشد سخندان
که چون باشد سخنور مرد مومن
دلش بگشاد از توحید یزدان
خداوندی که بی  آلت بیفروخت
هزاران شمع بر گردون گردان
ز تاریکی لباسی داد شب را
که ماه از دامن او هست تابان
به  روز از روشنی پیراهنی داد
که دارد آفتاب اندر گریبان
ز بهر نفع مخلوقان برانگیخت
زخاک تیره نعمت های الوان
پدید آورد روشن گوهری را
که اندر سنگ و آهن بود پنهان
ز ابر اندر هوا کرد آشکارا
به قدرت برق و رعد و برف و باران
چمن ها را به آذار و به آذر
به دست باد کرد آباد و ویران
گل آدم به دست لطف بسرشت
نهاد اندر گل آدم دل و جان
چو محکم کرد اصل کار آدم
به عالم کرد نسل او فراوان
قلم زد بر سرقومی زتوفیق
رقم زد در دل خلقی ز خذلان
ز بهر دعوت نوح پیمبر
چهل روز از هوا بگشاد طوفان
زبهر حرز ابراهیم آزر
به یک لحظه ز آتش  کرد ریحان
هم اندر آب دریا پیش موسی
بلا بارید بر فرعون و هامان
زمین را خشک کرد از آب دریا
ز بهر لشکر موسی عمران
صبا راگفت تا از شرق تا غرب
کشید اندر هوا تخت سلیمان
به یوسف دادگاه و تخت شاهی
رهانیدش ز چاه و بند و زندان
پدر را باز داد از بوی یوسف
دو چشم روشن اندر بیت الاحزان
به گردون برد عیسی را ز هامون
محلش با کواکب کرد یک سان
محمد را نبوت داد و معجز
کلید معجز او کرد فرقان
شنیدی این شگفتی ها که ایزد
به جای بنده کرد از فضل و احسان
همه بر قدرت او هست حجت
همه بر هستی او هست برهان
چنین باید همی در ملک قدرت
چنین باید همی بر خلق فرمان
ازین فرمان نبینم هیچ تقصیر
برین قدرت نبینم هیچ تاوان
به گیتی هیچ دیاری ندانم
که مستغنی است از توفیق دیان
ز دیان مغفرت خواهیم و رحمت
ز بهر آنکه غفارست و رحمان
کرا در دل بود یک نقطه توحید
کرا در جان بود یک ذره ایمان
نخیزد روز محشر جز موحد
نباشد در قیامت جز مسلمان
اگر شخصی بود با قدر و منظر
که دارد دست و زورپور دستان
چنان باید که با تقدیر ایزد
نسازد چاره و نیرنگ و دستان
وگر مردی بود با زور و قوت
که تیر تیز بگذارد ز سندان
چنان باید که نعمت های دنیا
نسنجد پیش چشمش یک سپندان
وگر شاهی بود با ملک و لشکر
که باشد دشمن از تیغش هراسان
چنان باید که از عدلش رعیت
بود آسوده و شاد و تن آسان
همین است اعتقاد شاه اسلام
که آبادست ازو ملک خراسان
ملک سنجر همایون ناصرالدین
خداوند همه ایران و توران
جهانداری که اندر نسل سلجوق
جهان را یادگار است از سه سلطان
همه عالم ز مشرق تا به مغرب
براق همتش را هست میدان
در آن میدان سر اعدای دولت
چو گوی آورده اندر خم چوگان
به زیر سایه انصاف و عدلش
نترسد آهو از شیر بیابان
نگردد چرخ گردون جز به کامش
خدایا چشم بد زو دور گردان
ضمیر من رهی در آفرینش
چو درجی هست پر یاقوت و مرجان
کند زان درج بر خلق زمانه
زبانم هر زمانی گوهر افشان
منم نو جان به فر دولت شاه
نشسته ساکن اندر مرو شهجان
بقا و دولت ایام او را
هواخواه و دعاگوی و ثناخوان
به دستوری به خانه رفت خواهم
که رنجورم هنوز از رنج پیکان
اگر رسمم بفرماید خداوند
بود درد مرا آن رسم درمان
همیشه تا  زباد ماه نوروز
گل سوری بخندد در گلستان
ز باد د ولت اندر باغ عمرش
گل شاهی و شادی باد خندان
جمالش را مبادا هیچ آفت
کمالش را مبادا هیچ نقصان
هزاران سال فرخ باد و معمور
بر او ماه صیام و ماه نیسان
منت خدای را که به فر خدایگان
من بنده بی گنه نشدم کشته رایگان
منت خدای را که به جانم نکرد قصد
تیری که شه به قصد نینداخت از کمان
منت خدای راکه ز بهر ثنای او
ماندم در این جهان و نرفتم به  آن جهان
روزی کز آسمان به  زمین آمد این قضا
بختش مرا پیام فرستاد از آسمان
گفتا زکردگار تو را خواستم بقا
گفتا ز روزگار تو را خواستم امان
گر سینه تو سفته تیرست باک نیست
آید همی ز چرخ به تو سفته ضمان
هرچند ازین هراس به خون روی شسته ای
از جان مشوی دست که ایمن شدی به  جان
بر معجزات شاه و کرامات بخت او
آثار تندرستی من بس بود نشان
شاید که بر مبارکی دست و تیر شاه
دستان زنند خلق و سرایند داستان
بر من همای همت او سایه  گسترید
چون در تنم شد آهن پیکان او نهان
وز بهر آنکه قوت همای استخوان بود
آهن گرفت در تن من طبع استخوان
من دل خزانه کردم و بنهادم اندرو
گنجی ز مدح شاه به از گنج شایگان
گر پاسبان بباید ناچار گنج را
پیکان شاه گنج مرا هست پاسبان
یک چند اگر ز درد دلم بود دردمند
یک سال اگر ز درد تنم بود ناتوان
فرجام  کار عاقبت خویش را سبب
فضل خدای دانم و فر خدایگان
فرمانده ملوک ملک سنجر آنکه او
شیری است کامکار و دلیری است کامران
آن داوری که هست به دولت جهان  گشای
آن خسروی که هست به خنجر جهان ستان
خورشید ملک و دولت او هست بی زوال
دریای جود و همت او هست بی کران
خرد و بزرگ و پیر و جوان وقف کرده اند
بر دیدن و ستودن او دیده و زبان
ملک زمانه زنده به آثار او شدست
کاثار اوست کالبد ملک را روان
هر نصرت و ظفر که خبر بود پیش از این
شد سربه سر زبازوی و شمشیر او عیان
منقار باز و چنگل شاهین او بدید
سیمرغ از آن نهیب نهان شد در آشیان
برهان راستی و درستی یقین اوست
هرگز در آن یقین نرسد خلق را گمان
دولت پی افکند ظفر وجود را بنا
چون وی  گرفت تیغ و قلم درکف بنان
در معرکه به دست مبارز نهیب او
زه راکند چو زیر و کمان را چو خیزران
نوک سنان نیزه او بدسگال را
از بهر زینهار همه تن  کند دهان
بر تار پرنیان بدود اسب او به  طبع
وآهن شود ز ضربت تیغش چو پرنیان
آسیب اسب شاه به  ماهی و مه رسد
چون ایستد به آخور و بر ره شود روان
از گرد سم خویش کند تیره روی این
وز زخم نعل خویش کند رخنه روی آن
کوهی بود چو شاه  کند پای در رکاب
بادی شود چو شاه زند دست در عنان
شاها عجب ترست کتاب فتوح تو
از داستان و قصه شاهان باستان
اندر بلاد هند هوا جوی توست رآی
واندر بلاد ترک ثناخوان توست خان
رزمی که در نواحی خوارزم کرده ای
اخبار آن رسید به  چین و به  قیروان
تیغ بنفشه  رنگ تو چون آسمان نبود
تاگشت روی دشمن تو همچو زعفران
یک پهلوان ز لشکر تو روز کارزار
بشکست پشت و پهلوی پنجاه پهلوان
از بس که بود گرد سپاه و بخار خون
گفتی گرفت روی هوا سربه سر دخان
گرد و بخار رزم به  خوارزم خفته کرد
جیحون به دست این بدو سیحون به دست آن 
هر کس که بر میان کمر عهد تو ببست
شد چون کمر میانش و بیرون شد از میان
پالود جان خویش به پالویه بلا
پیمود عمر خویش به پیمانه زمان
سعد آفرید مشتری و زهره را خدای
در سال یک دو بار بود هر دو را قران
تا از قران هر دو قرین تو سال و ماه
هم عقل پیر باشد و هم دولت جوان
من بنده را به فر تو ایزد نجات داد
از جور چرخ  کینه ور ای شاه مهربان
زان پس که دهر کرد به  رنج امتحان مرا
مدح توکرد بخت ز طبع من امتحان
این شکر چون کنم که دگرباره بنده وار
گشتم به مجلس تو ثناگوی و مدح خوان
بردم گمان که سینه من کان گوهرست
ناگه  گرفت پیکان در کان من مکان
گوهر زکان برفت ولیکن به عاقبت
از دولت تو باز به گوهر رسید کان
این تعبیه خدای بدان ساخت تا مرا
افزون شود به همت تو جاه و نام و نان
گیرم  به حشمتی دگر و حرمتی دگر
در خدمت تو مرکب دولت به زیر ران
جانم زتوست ور تو اشارت کنی کنم
بر دست زرفشان تو امروز جان فشان
تا در بهار خوب و شکفته بود چمن
تا در خزان تباه و کشفته شود رزان
املاک ناصحت چو چمن باد در بهار
اسباب حاسدت چو رزان باد در خزان
در شادی و نشاط همه روزگار تو
خوش تر ز عید باد و ز نوروز و مهرگان
گنج تو بی قیاس و سپاه تو بی شمار
کلک تو پایدار و بقای تو جاودان
پرنیان بافد همی باد صبا در بوستان
هر درختی طیلسان سازد همی از پرنیان
گر همی خواهی که بینی پرنیان را تار و پود
برگ و بار هر درختی بنگر اندر بوستان
تا چکاوک بست موسیقار بر منقار خویش
ارغنون زن گشت بلبل بر درخت ارغوان
خوش بود آواز موسیقار و صوت ارغنون
ساخته با یک دگر در مجلس شاه جهان
رکن دین مصطفی برهان میرالمومنین
پادشاه ملک بخش و خسرو گیتی ستان
بوالمظفر برکیارق آن که در شاهنشهی
یادگارست از ملک سلطان و از الب ارسلان
هست خشم و عفو او پروانه بیم و امید
هست مهر و کین او پیمانه سود و زیان
سست گردد دست مکاران چو بگشاید کمین
پست گردد قد جباران چو بفرازد کمان
بر سعادتهای او بر هفت کشور گشته اند
هشت قوم مختلف با یکدگر همداستان
خویش و بیگانه موافق دوست و دشمن معترف
بنده و آزاد یک دل پیر و برنا یک زبان
گرد او از حفظ خود ایزد حصاری ساخته است
دولت او را کوتوال و نصرت او را پاسبان
چون به قهر دشمنی گردد عنان او سبک
چون به فتح کشوری گردد رکاب او گران
هم ظفر پیوسته دارد بارکاب او رکاب
هم سعادت بسته دارد با عنان او عنان
گر به آهنگ دز رویین گذشت اسفندیار
بی گزند از هفت خوان در راه بلخ بامیان
ور زدیگر هفت خوان بگذشت رستم بی نهیب
خیل دیوان را مسخر کرد در مازندران
هست سلطان را کنون چون رستم و اسفندیار
در ولایت صد سپهسالار و سیصد پهلوان
هر یکی آورده صد دز چون دز زویین به  چنگ
هر یکی بگذشته از هفتاد همچون هفت خوان
خاکساران را مقید کرده اندر زیر بند
بادپایان را مسخر کرده اندر زیر ران
سر یزدانی نهان بود از خلایق مدتی
بود هرکس را دگرگون فکرت و وهم وگمان
آمد اکنون خلق را از فر یزدانی پدید
هرچه اندر برده بود از سر یزدانی نهان
از میان دودمان چون شد ملک سلطان برون
ایزد او را برکشید و برگزید از دودمان
هم ز خانه ملک جویان رنگ ها برساختند
یال ها بفراختند از شام و روم و اصفهان
دهر چون آشفته دریایی و بدخواهان شاه
بازکرده چون نهنگان اندر آن دریا دهان
سربرآورده به زشتی و درشتی سربه سر
رایگان دندان فرو برده به گنج شایگان
هرکسی منشور سلطانی نوشته بر زمین
وآمده منشور سلطان برکیارق زآسمان
خسروا هرگز نبیند دیده گردون پیر
باغ دولت را ز تو فرخنده تر سروی جوان
فر فرخ طلعت و نور و ضیای چهر توست
دیده را چون روشنایی کالبد را چون روان
شرع نپسندد که من نوشیروان خوانم تو را
ور چه  کس چون او نبود از خسروان باستان
زانکه هست اندر دل تو داد و دین هر دو به هم
داد بی دین بود تنها در دل نوشیروان
گفت پیغمبر که در آخر زمان آید پدید
خسروی کز باختر عدلش رسد تا خاوران 
خلق را معلوم شد کز خسروان اکنون تویی
آنکه پیغمبر نشان دادست در آخر زمان
تا فلک پیروزه گون باشد تویی پیروزبخت
تا کواکب را قران باشد تویی صاحبقران
آهن تیغ تو در هندوستان آمد پدید
گر زمین از عدل او شد کشور هندوستان
روی آب از بهر ساز رزم تو وقت خریف
گاه چون جوشن نماید گاه چون برگستوان
وز پی آرایش بزم تو هنگام بهار
شاخ  گل  بندد کمرهای مرصع بر میان
تا به قوت باره اسکندری باشد مثل
تا درفش کاویان باشد به نصرت داستان
بادهندی تیغ تو چون باره اسکندری
باد عالی رایت تو چون درفش کاویان
هم میان و هم  کران عالم اندر حکم تو
پیش حکم تو میان بسته سپاه بی کران
پای شاهان جهان در دام تو تا روز حشر
دامن شاهنشهی در دست تو تا جاودان
زین مبارک سال  گردش کرده ایام تو را
جشن نوروزی به پیروزی و بهروزی ضمان
بنده مخلص معزی تهنیت  گفته تو را
گاه در جشن بهار و گاه در جشن خزان
همایون جشن پیغمبر شعار ملت یزدان
مبارک باد بر سلطان بن سلطان بن سلطان
خداوند خداوندان معزالدوله رکن الدین
شهنشه بوالمظفر برکیارق سایه یزدان
جوان دولت جهانداری که پیش نامه و نامش
جهانداران زمین بوسند در ایران و در توران
زافریدون و نوشروان جه گویم من که بگذشت او
به ملک اندر ز افریدون به  عدل اندر ز نوشروان
به حکم او شهان خاضع به عدل او جهان ایمن
به حلم او زمین ساکن به کام او فلک  گردان
طرب در جام او باده ظفر در تیغ او گوهر
امل در دست او خاتم اجل در تیر او پیکان
جهان را عدل او در خور چو در سرما چو در گرما
هوای سرد را آتش زمین خشک را باران
خدای عرش فرمودست سیارات گردون را
که هر روزی دهند او را یکی اقبال دیگرسان
چو خورشید جهان افروز هست اقبال او پیدا
که داند کرد خورشید جهان افروز را پنهان
به فر و کامرانی  کرد با او آسمان بیعت
به عمر جاودانی بست با او مشتری پیمان
ز بهر قید بدخواهان او باشد همه ساله
گره بر ابروی مریخ و چین بر چهره  کیوان
همه  گیتی گشاده چشم تا او کی کشد لشکر
همه عالم نهاده  گوش تا او کی دهد فرمان
کرا رنجی بود بر تن رضای او دهد راحت
کرا دردی بود در دل سخای او کند درمان
به یک دیدار او گردد همه تیمارها شادی
به یک گفتار او گردد همه دشوارها آسان
خرد گوید مدیح او را چو گیرد جام در مجلس
فلک سوزد سپند او را چو بازد گوی در میدان
چو بگشاید به بخشش  کف ز بس خواری بگرید زر
چو بسپارد به رامش دل ز بس شادی بخندد جان
چو ساز بزم او سازند گردد عالمی زرین
چو کوس رزم او کوبند گیرد کشوری طوفان
بلا و صاعقه از بیم تیغ او به قسطنطین
خروش و مشغله از جوش جیش او به ترکستان
به قسطنطین چو مطموره است  گویی قصر بر قیصر
به ترکستان چو زندان است  گویی خانمان بر خان
چه گویم قصه ی خصمان و حال بدسگالانش
که مشهورست و معروف است حال قصه ایشان
سر و سامان همی جستند کار ملک را اول
ز بیدادی شدند آخر سراسر بی سر و سامان
ندانستند پنداری که با سلطان کسی کوشد
که باشد ضحکه  گردون و باشد سخره شیطان
چو مالش داد سلطان اهل عصیان را نپندارم
که با او دارد اندر دل کسی اندیشه عصیان
الا یا دادگر شاهی  که اندر مشرق و مغرب
کجا بود از ستم ویران شد از عدل تو آبادان
چو نامت بر زبان آرند بشناسند شاهی را
که شاهی چون یکی نامه است و نام تو بر او عنوان
ز اطراف جهان شاهان همی آیند تا روزی
مگر پیش تو بنشینند بر اطراف شادروان
پس از عهد ملک شاهی نمودی خلق عالم را
رسوم خویش را حجت فتوح خویش را برهان
ز بهر ملت تازی فریضه است ای شه غازی
کشیدن لشکر نصرت به جنگ روم و ترکستان
دیار شام خالی  کردن از بطریق واز ا سقف
بلاد روم خالی کردن از قسیس و از رهبان
بباید کشتن آن ملعون سگان و خاکساران را
که  گرگان تیز کردستند هم چنگال و هم دندان
بباید مرفرنگان را بریدن بسته خنجرها
به خنجرهای گوهردار جان اوبار خون  افشان
به صحرا بر ز سرهای فرنگان  گوی ها کردن
ز دست و پای ایشان گوی ها را ساختن چوگان
عجب نبود ز اقبالت که آن  کشور چنان  گردد
که بر عیسی و بر مریم نگوید نیز کس بهتان
خداوندا چو عید آمد به شادی و خوشی بنشین
امیران و ندیمان را به بزم خویشتن بنشان
شراب مجلس تو هست نافع تر تن و جان را
از آن شربت  که نوشیدست خضر از چشمه ی حیوان
رحیق و سلسبیل از جنت الفردوس پنداری
همی بر دست حورالعین فرستد پیش تو رضوان
الا تا باد دی ماهی همی خیزد پس از تشرین
الا تا فصل تابستان همی خیزد پس از نیسان
نصیب تو ز هفت اقلیم و قسم تو ز هفت اختر
سعادتهای بی نحس و زیادتهای بی نقصان
به تو افروخته دنیا به تو افراخته ملت
به تو آراسته دولت به تو پیراسته ایمان
تازه و نو شد ز فر باد فروردین جهان
خرم و خوش  گشت کوه و دشت و باغ و بوستان
کرد پنداری زمین را آسمان چون خویشتن
کزگل و سبزه زمین دارد نهاد آسمان
زند خواند هر زمان بلبل به باغ اندر همی
زند باف است او به لفظ پارسی پاز ندخوان
کوه شد چون پرنیان و لاله شد همچون علم
سرخ نیکوتر علم چون سبز باشد پرنیان
نیلگون آمد بنفشه زعفران گون  شنبلید
آن همانا نیل بودست این همانا زعفران
لعل گویی از بدخشان نقب بر زد بر زمین
وز زمین بر رفت پنداری به شاخ ارغوان
برق در ابر و سیاهی در میان لاله هست
همچو آتش در دخان و همچو در آتش دخان
جون برآید ابر پرسیمرغ گردد روی چرخ
پر هر سیمرغ بر روی زمین گوهرفشان
از هوا هر ساعتی بر ابر بدرخشد درخش
چون زگرد معرکه تیغ شه گیتی ستان
ناصر دین خسرو مشرق ملک سنجر که ملک
یافت میراث از ملک سلطان از الب ارسلان
آن جهانداری که هست اندر خراسان جیش او
جوش او در ماورا النهر و در زابلستان
پادشاهان پنج چیز او را مسلم کرده اند
خاتم و شمشیر و تاج و تخت وگنج شایگان
از بنات النعش قصر بخت او را کنگره است
وز ثریا درگه اقبال او را آستان
چرخ باشد زیر پایش هر کجا ساید رکاب
دهر باشد زیر دستش هر کجا تابد عنان
گر بود رایش که دریابد زمان رفته را
چون ستاره گاه رجعت باز پس  گردد زمان
گر بلرزد نیزه اندر دست او روز نبرد
مرد در جوشن بلرزد اسب در برگستوان
هم بر آن سان کز زمرد چشم افعی بترکد
چشم دشمن بترکد چون او بگرداند سنان
بر سعادتهای او گردون گردان داد خط
زهره شد بر خط  گواه و مشتری شد در ضمان
تاکه هامون پست باشد رای او باشد بلند
تا که  گردون پیر باشد بخت او باشد جوان
ای جهان آرای شاهی  کز مبارک رای توست
دولت و دین را ز بیداد و بدی امن و امان
اختیارست از جهان اقلیم رابع خلق را
در خط فرمان توست آنچ اختیارست از جهان
چون خرد شکر تو گوید جان  کند شکر خرد
چون زبان مدح تو گوید دل  کند مدح زبان
ملک و دین را از تو نگزیرد چو نگزیرد همی
دیده را از روشنایی کالبد را از روان
سر فرازد آسمان  گر بر میان خویشتن
آن کمر بیند که دربان تو دارد برمیان
نیزه و شمشیر و تیر لشکرت روز مصاف
کرد در صحرای ترمذ دام و دد را میهمان
میهمان نشگفت اگر باشد به صحرا دام و دد
هرکجا شمشیر و تیر و نیزه باشد میزبان
هر امیر از لشکرت بر لشکری شد کامکار
هر غلام از مرکبت بر مرکبی شد کامران
از امیران و غلامان تو رشک آید همی
مهر ومه را بر سبهر و حورعین را بر جنان
گر خلاف تو قدرخان  کرد پیدا بر زمین
حشمت و قدر قدرخان در زمین کردی نهان
آن غرور اندر سر او دشمنی دیگر نهاد
کز میان چون جست از تیغ تو چون تیر ازکمان
آن  یکی  از بیم تیرت چون  کمان خم داد پشت
وین دگر جست از سر تیغ تو چون تیر ازکمان
هر دو را بارگران از خوی بد درگردن است
هست معروف این مثل  خوی بدو بارگران
گرچه بود اندر گمان خصم پیروزی و فتح
ایزدش روزی نکرد از هر چه بود اندر گمان
رزم تو دریای جوشان  گشت و تیغت چون نهنگ
سر ز دریا برزد و ناگه کشیدش در دهان
آنچه با او شاه ماضی کرده بود از نیکویی
شد فراموش از دلش تاکرد جان و تن زبان
هرکه بدکاری کند ناگه نهد بر خاک  سر
هرکه بدعهدی کند ناگه دهد بر باد جان
چون اجل را برکران عمر او افتاد چشم
آمد از توران به جیحون با سپاهی بی کران
مار و مرغ آری چو سنگ و دام را درخور شوند
مار بیرون آید از سوراخ و مرغ از آشیان
هرکه با تو سرکشد تا پیش تو لشکر کشد
باشد انجامش چنین و باشد آغازش چنان
نصرت تو روز دهرافروز را ماند همی
روز دهر افروز را انکارکردن کی توان
آنکه عصیان کرد ملک از دست او ناگه برفت
وانکه فرمان برد ملک آمد به دستش رایگان
چاکر فرمان توست و بنده احسان توست
آنکه اکنون در دیار ماورالنهرست خان
نام سلجوق از جهان هرگز نگردد منقطع
تا چو تو شاهی بود سلجوق را در دودمان
یک  گهر باشد کزو قیمت فزاید عقل را
یک پسر باشد کزو باقی بماند خاندان
هرکجا لشکرکشی اقبال باشد پیشرو
تا بود اینانج بک در لشکر تو پهلوان
با دلیری های او منسوخ گشت اندر عجم
آن دلیری ها که رستم کرد در مازندران
لشکر افروزند و ملک آرای پیش تخت تو
این سپهسالار عادل وان وزیر مهربان
زین مبارکتر سپهداری و دستوری ندید
د ولت افراسیاب و حضرت نوشین روان
تا بود در عالم سفلی طبایع را مزاج
تا بود در عالم علوی کواکب را قران
باکواکب باد پیمانت در این عالم درست
بر طبایع باد فرمانت در این عالم روان
تارک دشمن ز تیغ آبدارت خاکسار
باد انصاف تو اندر مملکت آتش نشان
دولت از تو سرفراز و تو ز دولت سرفراز
لشکر از تو شادمان و تو زلشکر شادمان
اختیار تو همه پیروزی و نیک اختری
روزگار تو همه نوروز و عید و مهرگان
شاکر و راضی به تو جان معزالدین به خلد
پیش تخت تو معزی شعر گوی و مدح خوان 
همی تا دولت و ملک است در ایران و در توران
ملک سنجر خداوندست در توران و در ایران
جوان دولت جهانداری که از اخبار و آثارش
بیفروزد همی دولت بیفزاید همی ایمان
سپاهش درخراسان  است و اخبارس به قسطنطین
رکابش بر در مروست و آثار به ترکستان
به قسطنطین همی نالد ز بیم تیغ او قیصر
به ترکستان همی نازد به فر بخت او خاقان
ز مهر و کین او خیزد همی در دولت و ملت
بقای موکب نصرت فنای لشکر خذلان
گهی از مشتری سازد به دولت  گوی چوگان را
گهی از ماه نوسازد به همت گوی را چوگان
شهنشاهی به عهد او نبوت را همی ماند
که او مانند هارون است و سلطان  موسی عمران
حسود هر دو چون فرعون و خصم هر دو چون قارون
دل هر دو ید بیضا و تیغ هر دو چون ثعبان
گهی پوید به پیروزی رسول آن به  نزد این
گهی آید به پیروزی به نزد این رسول آن
به اطراف جهان شاهان سرافرازند اگر روزی
به بزم هر دو بنشینند بر اطراف شادروان
چو سلطان و ملک شادند و در دنیا به  یک  دیگر
زسلطان و ملک شادند در عقبی ملک سلطان
بگرداناد چشم بد خدا از دولت هر دو
به کام هر دو بادا تا قیامت آسمان گردان
زگیتی هر دو را طاعت به دولت هر دو را خدمت
زگردون هر دو را بیعت زاختر هر دو را پیمان
حسام هر دو دین گستر لقای هر دو دین پرور
فتوح هر دو تا محشر بقای هر دو جاویدان
بنگر به صبوح مجلس سلطان
خرم شده همچو باغ در نیسان
اقبال  ندیم و بخت  خدمتگر
توفیق  رفیق و چرخ  سعد افشان
سلطان معظم و ندیمانش
دل خرم و تن درست و لب خندان
چون خضر نشسته خسرو عالم
می برکف او چو چشمه حیوان
این تخت سپهر و شاه چون خورشید
این بزم بهشت و شاه چون رضوان
بزمی که از او همی فروزد دل
شاهی  که از او همی فزاید جان
ای مطرب  رود تیزتر کن هین
ای ساقی  باده بیشتر ده هان
شاهی که به حزم و عزم او گردد
سندان چون موم و موم چون سندان
با دولت او زمانه را بیعت
با همت او ستاره را پیمان
در لشکر او هزار کیخسرو
در خدمت او هزار نوشروان
جاوید سزد بقای شاهنشه
یارب تو کنی بقاش جاویدان
گفتم مرا بوسه ده ای ماه دلستان
گفتا که ماه بوسه که را داد در جهان
گفتم فروغ روی تو افزون بود به شب
گفتا به شب فروغ دهد ماه آسمان
گفتم به یک مکا نت نبینم به یک قرار
گفتا که مه قرار نگیرد به  یک مکان
گفتم  که از خط تو فغان است خلق را
گفتا خسوف ماه بود خلق را فغان
گفتم نشان آبله بر روی تو چراست
گفتا بود هر آینه بر روی مه نشان
گفتم چرا گشاده نداری دهان و لب
گفتا که مه  گشاده ندارد لب و دهان
گفتم که گلستان شگفت است بر رخت
گفتا شگفت باشد بر ماه  گلستان
گفتم رخ تو راه قلندر به من نمود
گفتا که ماه راه نماید به کاروان
گفتم ز چهره تو تنم را زیان رسید
گفتا ز ماه تار قصب  را بود زیان
گفتم عجب بود که در آغوش  گیرمت
گفتا که بس عجب نبود ماه درکمان
گفتم  که بر کف تو ستاره است جام می
گفتا که با ستاره بود ماه را قرآن
گفتم قران ماه و ستاره به هم  کجا است
گفتا به بزمگاه وزیر خدایگان
گفتم نظام دین عرب داور عجم
گفتا که فخر ملک زمین صاحب زمان
گفتم که سیدالوزرا صدر روزگار
گفتا مظفربن حسن فخر دودمان
گفتم مظفری به همه وقت کامکار
گفتا موفقی به همه  کار کامران
گفتم ز خاندان پدر کس چو او نخاست
گفتا که اوست واسطه عقد خاندان
گفتم جهان ستاند و داد جهان دهد
گفتا وزیر داد ده است و جهان ستان
گفتم گمان کس نرسد در مناقبش
گفتا که در مناقب او گم شود گمان
گفتم به عقل و جود و هنر یافت منزلت
گفتا که منزلت نتوان یافت رایگان
گفتم که مملکت نبود تازه جز بدو
گفتا که کالبد نبود زنده جز به جان
گفتم که چاره نیست ز عدلش زمانه را
گفتا که جسم را نبود چاره از روان
گفتم که عدل او ز کجا تا کجا رسد
گفتا ز قندهار رسد تا به قیروان
گفتم ستاره وار زند روز رزم رای
گفتا مجره وار نهد روز بزم خوان
گفتم به هند برحذر از رای اوست رای
گفتا به ترک با حسد از خوان اوست خان
گفتم  کند به حزم ز سنجاب سنگ سخت
گفتا کند به عزم ز پولاد پرنیان
گفتم اجل به رزمگهش گوید الحذر
گفتا امل به بزمگهش گوید الامان
گفتم که بر عدوش قضا هست  کینه ور
گفتا که بر ولیش قدر هست مهربان
گفتم خلاف او به دل اندر چو آتش است
گفت آتشی که مغز بسوزد در استخوان
گفتم بر آن زمین که خلافش گذر کند
گفتا خراب و پست شود شهر و خاندان
گفتم ز بیمش شیر بغرد به مرغزار
گفتا ز تیرش مرغ نپرد ز آشیان
گفتم که چیست اشک و لب و روی دشمنش
گفتاکه آب معصفر و نیل و زعفران
گفتم  که چیست خون عدو بر حسام او
گفتا که بر بنفشه پراکنده ارغوان
گفتم چه  کرد دور فلک با مخالفش
گفتا همان که باد خزان کرد با رزان
گفتم که چون شود عدوی او به عاقبت
گفتا شود هلاک چو بهمان و چون فلان
گفتم چه وقت غاشیه او کشد ظفر
گفتا چو اسب بادتک آرد به زیر ران
گفتم شود به سعد عنانش همی سبک
گفتا شود به فتح رکابش همی گران
گفتم همه به فتح  کند پای در رکاب
گفتا همه به سعد زند دست در عنان
گفتم چه  کرد کلک چو بشنیند نام او
گفتا که بنده وار کمر بست بر میان
گفتم بنان او گه توقیع ساحر است
گفتا مگر ز سحر بنا کرد بر بنان
گفتم ز امتحان کف او هست بی نیاز
گفتا که بی نیاز بود بحر زامتحان
گفتم که هست  کلکش چون خیزران به بحر
گفتا بلی به بحر بود جای خیزران
گفتم که از جنان همه شادی خبر دهند
گفتا که کرد مجلس او آن خبر عیان
گفتم که باد برکف او هست سلسبیل
گفتا که سلسبیل عجب نیست در جنان
گفتم که جای جود و سخا دست و طبع اوست
گفتا که جای زر و گهر معدن است و کان
گفتم بود به  بخشش او ابر در بهار
گفتا نباشد ابر گهربار و درفشان
گفتم ندیم مجلس او هست بی ندم
گفتا هوای خدمت او هست بی هوان
گفتم به جودکرد سپه را رهین شکر
گفتا چنین کنند بزرگان کاردان
گفتم که تافت همت او بر جوان و پیر
گفتا که مهر تابد بر پیر و بر جوان
گفتم بتافت بر سر من نور آفتاب
گفتا که بر سر تو قضا بود سایبان
گفتم زمدح اوست مرا پرگهر ضمیر
گفتا ز شکر اوست مرا پر شکر زبان
گفتم که مدح گوی و ثناخوان او بسی است
گفتا که چون تو نیست ثناگوی و مدح خوان
گفتم چنین قصیده کس از شاعران نگفت
گفتا که گفت عنصری استاد شاعران
گفتم که آن قصیده بدیع است و نادرست
گفتا که این قصیده بسی بهترست از آن
گفتم به مدح خواجه روان است شعر من
گفتا سزد که دارد مرسوم تو روان
گفتم سخاش داد مرا وعده در بهار
گفتا کفش وفا کند آن وعده در خزان
گفتم که تا زشمس بود بر فلک اثر
گفتا که تا ز بحر بود بر زمین نشان
گفتم مباد شمس معالیش را زوال
گفتا مباد بحر معانیش را کران
گفتم که شادمانی او باد پایدار
گفتا که زندگانی او باد جاودان
جهان و هرچه در اوست آشکار و نهان
مسلم است به عدل وزیر شاه جهان
جوان و پیر همی مدح و شکر او گویند
که هست همت او کارساز پیر و جوان
میان او کمری دارد از سعادت و فخر
بدین سبب همه  کس پیش اوست بسته میان
دهان دهر دهد بوسه بر بنان و کفش
کجا شود قلم اندر کفش گشاده زبان
کمانگر است مگر کلک تیر پیکر او
که ساخته است ز قد مخالفانش  کمان
روان به خدمت او تازه شد چون دل به خرد
خرد به طاعت او تازه شد چون تن به روان
بیان نبود معالی و جاه را زین پیش
کنون ز سیرت او یافتند هر دو بیان
به  جان خرند بزرگان رضای او و سزد
که نیک بختی و تایید را خرند به جان
نهان و غیب شدست آشکار خاطر او
ز بهر آن که یکی دارد آشکار و نهان
هوان ندیده کس اندر هوای دولت او
همی ز بهر چه  گویند در هوی است هوان
فغان  کنند همی دشمنان ز کینه او
بلی کند همه کس از هلاک خویش فغان
سنان نیزه او خصم را بسوزد دل
مگرکه نیزه او را ز صاعقه است سنان
جنان شود ز خیال خلاف او چو سقر
سقر شود ز نسیم رضای او چون جنان
بخوان به نامش یک مدح و بعد از آن هر روز
هزار نامه دولت به نام خویش بخوان
نشان طبعش و حلمش یکی  ز من بشنو
گر از گران و سبک بایدت دلیل و نشان
گران نماید با طبع او هوای سبک
سبک نماید با حلم او زمین گران
امان ده همه عالم تویی خداوندا
به عالم از قلم توست فتح باب امان
به  نان و نام بود قصد هر کسی و همی
ز خدمت تو رسد هر کسی به نام و به نان
زیان نکرد کسی  کاو رضا و مهر تو جست
کسی  که مهر و رضایت نجست کرد زیان
زمان زمام به دست تو داد تا محشر
بلی به دست تو بهتر بود زمام زمان
عنان مرکب بخت تو از مجره سزد
چو مرکب از فلک آید بود مجره عنان
عیان تویی به سخا و همه جهان خبر است
خبر جه باید جایی که حاضرست عیان
از آن دو دست تو دارم عجب  که  گویی هست
نظام مشرق از این و قوام مغرب از آن
دخان  کلک تو نوری است چشم عالم را
شگفت و نادر باشد به فعل نور دخان
ضمان دادن روزی تو کردی از همه کس
مبارک است بر ایام تو خجسته ضمان
مکان ندید کسی عقل را مگر آن  کس
که دید شخص مکین تو را گرفته مکان
گران ندید کسی روزگار عدل تو را
سعادت ابدی را کسی ندید گران
زبان من چو ستایش کند صفات تو را
همه تنم شود اندر ستایش تو زبان
قران مشتری و زهره تا همی باشد
برون ز دولت تو هر دو را مباد قران
بمان به شادی و خوشی هزار سال تمام
هزار بس نبود صد هزار سال بمان
خزان و جشن خزان هر دو حاضر اند به  هم
همی گذار به شادی خزان و جشن خزان
مریز خون من ای بت به روزگار خزان
مساعدت کن و با من بریز خون رزان
چو هست خون  رزان قصد خون من چه  کنی
که غم فزاید از این و طرب فزاید از آن
مباش فصل خزان بی طرب که چهره توست
بهار مجلس آزادگان به وقت خزان
فحاش  لله اگر چون خط و رخت داند
کسی بنفشه سیراب و لاله نعمان
سمن  که دید به روی بنفشه غالیه پوش
زره که دید بر اطراف لاله مشک افشان
خم بنفشه ز احرار کی رباید دل
فروغ لاله ز عشاق  کی ستاند جان
من آن  کسم  که دل و جان خویش دادستم
به دست عشق تو ای آفتاب ترکستان
ز عشق توست دلم چون سرشک و جان چو نفس
برون شده زدو چشم و برآمده زدهان
ز سیم پاک تو داری بدیع میدانی
زغالیه است دو چوگان تو را در آن میدان
فتاده در خم چوگان تو همیشه دلم
چو نیم سوخته گویی ز هر طرف گردان
عجب نباشد اگر گوی دل بود آنجا
که سیم باشد میدان و غالیه چوگان
ملاحت لب و دندان توست فتنه خلق
وگر ملاحت هر دو کنی زخلق نهان
گهر فروشان یاقوت سرخ و مروارید
به جهد باز شناسند از آن لب و دندان
زحسن روی تو گر بتگران خبر یابند
شکسته خامه شوند و زغم بریده بنان
همیشه فخر تو از حسن روی خویشتن است
چنانکه فخر من از فخر ملک شاه جهان
بزرگ بار خدایی که بر فتوح و ظفر
خجسته کنیت و نامش علامت است و نشان
روان به خدمت او تازه شد چو دل به  خرد
خرد به طاعت او زنده شد چو تن به روان
گران نماید با طبع او هوای سبک
سبک نماید با حلم او زمین گران
نه بی  تواتر احسان اوست هیچ مکین
نه بی تواصل انعام اوست هیچ مکان
خجسته حضرت و فرخنده همتش به  قیاس
دو قبله اند مبین هم به حجت و برهان
یکی عزیز و مبارک چو کعبه اسلام
یکی بلند و معزز چو قبله ی دهقان
اگر ز روضه فردوس نعمت ابد است
وگر ز چشمه حیوان بقاست جاویدان
چه بزم او گه رامش چه روضه رضوان
چه دست اوگه بخشش چه چشمه حیوان
شدست محکم اصل وزارت از پدرش
وز او شدست بنای وزارت آبادان
پدر علم ز وزارت کشیده بر عیوق
پسر قدم ز آمارت نهاده بر کیوان
عنایت ازلی کرده با پدر بیعت
سلامت ابدی بسته با پسر پیمان
پدر نظام و پسر فخر ملک شاه زمین
پدر رضی و پسر مخلص امام زمان
پدر چو مهر درخشان شده ز برج حمل
پسر چو مشتری افراشته سر از سرطان
ایا به قدر و شرف برگذشته از امثال
ایا به فضل و هنرگوی برده از آقران
تویی که همت تو هست بحر بی پایان
تویی که دولت تو هست جرخ بی پایان
فذلک هنری در جریده ایام
جواهر شرفی در قلاده دوران
لقای تو صفت راحت است در ارواح
بقای تو سبب صحت است در ابدان
سپهر و دولت و سلطان همی نگه دارند
همیشه اختر و بخت و دل تو از حدثان
خجسته اختر و پیروزبخت و شاددلی
هم از سپهر و هم از دولت و هم از سلطان
خلاف مهرتوکین است و این از آن قبل است
به یار عقبی بر دست مالک رضوان
مخالفان تورا تافته جحیم سقر
موافقان تو را ساخته نعیم جنان
اگر موافق تو در شود در آتش تیز
عجب مدار که آتش بر او شود ریحان
وگر کسی به خلاف تو افکند تیری
عجب نباشد اگر باز پس شود ریحان
بزرگ بار خدایا خدای داد مرا
به فر دولت تو عقل پیر و بخت جوان
ز عقل پیر و ز بخت جوان همی دارم
ثنا و خدمت تو چون شریعت و ایمان
ز سکر تو جوکنم ابتدا شوم در وقت
به خاطر آتش تیز و به طبع آب روان
به انتها نتوانم رسید اگر به مثل
به جای هر نفسی باشدم هزار زبان
اگر نه هست همه ساله طبع من چو صدف
وگرنه هست مدیح تو قطره باران
چرا مدیح تو در طبع من شود لولو
چنانکه قطره همی در شود صدف مرجان
همیشه تاکه امیدست و بیم در عالم
همیشه تا که زیان است و سود در کیهان
زبان مادح تو سود باد و بیم امید
امید حاسد تو بیم باد و سود و زیان
مباد دولت و عمر تو را فنا و زوال
مباد نعمت و ملک تو را قیاس و کران
چه بزم تو گه رامش چه روضه فردوس
چه دست تو گه بخشش چه چشمه حیوان
خجسته بر تو و بر هر که در عنایت توست
هزار جشن بهار و هزار جشن خزان
گشاده باد اجل بر مخالفانت  کمین
کشیده باد زحل بر معاندانت کمان
شد ز تاثیر سپهر سرکش نامهربان
هجر یار مهربان چون وصل باد مهرگان
لاجرم گیتی و من هر دو موافق گشته ایم
او ز باد مهرگان و من ز یار مهربان
او همی دارد هوا را سرد بی دیدار این
من همی دارم نفس را سردبی دیدار آن
او همی ریزد بعمدا بر زمردکهربا
من همی سایم بعمدا برشقایق زعفران
من بخار عشق دارم در بصر بیجاده بار
او بخارآب دارد برهوا لولو فشان
من همی پنهان کنم در طبع راز خویشتن
او همی پنهان  کند در خاک نقش بوستان
او همی بر خاک خشک آتش برافروزد زچوب
من همی بر طبع سرد آتش برانگیزم زجان
او همی پژمرده گردد بی بهار دل گشای
من همی فرسوده کردم بی نگار دلستان
آن نگاری کز وصال و هجر او پیدا شود
در خزان من بهار و در بهار من خزان
قامت او سرو را قیمت دهد در جویبار
طلعت او ماه را روشن کند در آسمان
عارضش در زیر خط دندانش اندر زیر لب
چشمش اندر زیر مژگان و دلش در بر نهان
سوسن اندر جوشن است و لولو اندر لاله برگ
نرگس اندر سوزن است و آهن اندر پرنیان
نسبتی دارد همانا زلف او با طبع من
کان به یک صنعت چنین است او به یک صنعت چنان
زلف او بر دامن خورشید دارد مشک ناب
طبع من بار دگر در مدح خورشید جهان
مجد دولت افتخار ملت صاحب کتاب
بوالمحاسن آفتاب دولت صاحبقران
آن که اندر طاعتش گردون همی کوشد به جهد
وان که اندر خدمتش دولت همی بندد میان
آن خداوندی که بر ایوان و درگاهش سزد
اوج  گردون کوتوال و برج کیوان پاسبان
کوه را با حلم او گر بنگری باشد سبک
باد را با طبع او گر بنگری باشدگران
در مصاف دشمنان با نیزه و شمشیر او
چیست ضایع تر ز درع و جوشن و برگستوان
تیغش اندر دست دیدم همچو بیم اندر امید
عفوش اندر خشم دیدم همچو سود اندر زیان
زر و مشک از خدمتش خیزد همی زیراکه هست
زایرش زرین کنار و مادحش مشکین دهان
خانه کعبه است کویش خان ابراهیم بزم
کاین زطاعت خواه خالی نیست وان از میهمان
باد را هرگز نباشد با فلک پیوستگی
او فلک قدر است و دارد باد را در زیر ران
تا ندیدم اسب او را من ندانستم که هست
در جهان باد مصور با رکاب و با عنان
ای همه تاثیر گردون را به خوبی رهنمای
وی همه  تقدیر ایزد را به نیکی  ترجمان
گاه شدت بس نباشد دشمنانت را سقر
روز نعمت بس نباشد دوستانت را جنان
در سخا بدخواه مالی دروغا بدخواه مال
در شتاب آتش فشانی در درنگ آتش نشان
تو به عدل اندر چو خورشیدی ولیکن بی زوال
تو به جود اندر چو دریایی ولیکن بی کران
تو چو موسی و سلیمان و فریدون مقبلی
بی عصا و بی نگین و بی درفش کاویان
اختیار ایزدی تا عقل داری اختیار
قهرمان دولتی تا قهر داری قهرمان
دوده نسل  کمالی از تو ماند تا به حشر
همچو از سلطان عالم دوده الب ارسلان
نوبت بخت جوان دشمنانت درگذشت
نوبت تو در رسید از دولت شاه جهان
آتش خشم تو هر ساعت  که بنماید سرشک
دشمنانت را برآرد دود مرگ از دودمان
ای خداوندی که از اقبال سوی درگهت
قافله د ر قافله است و کاروان در کاروان
از هر آن دشمن که خشم تو برآرد دودوگرد
آتش سوزنده گردد مغزش اندر استخوان
مهر تو جویم به دل تا در دلم باشد خرد
پیش تو باشم به تن تا در تنم باشد روان
از ثنا و مدح تو فارغ نباشم یک نفس
وز سرای و کوی تو غایب نباشم یک زمان
چون ز سلطان بگذرم مقصود هر معنی تویی
زانچه بنویسم به دست و زانچه رانم بر زبان
تا نباشد سوگوار اندر طرب چون شادخوار
تا نباشد ناتوان اندر ظفر چون کامران
باده خوار اندر طرب بادی و خصمت سوگوار
کامران اندر ظفر بادی و خصمت ناتوان
روزگار و بخت و اقبال تو هر سه پایدار
مهرگان و عید نوروز تو هر سه جاودان
همان به است که امروز خوش خوریم جهان
که دی  گذشت و ز فردا پدید نیست نشان
از این سه روز که  گفتم میانه امروزست
مکن توقف و پیش میانه بند میان
در انتظار بهار و خزان مباش که هست
خزان عدوی بهار و بهار خصم خزان
ببین که هر چه بهار شکفته پیدا کرد
خزان ستیزه او را چگونه کرد نهان
مگر خزان به رزان نو شریعتی بنهاد
که هست در همه عالم مباح خون  رزان
مگر که در شب دی ماه باد خوارزمی
عسس شدست که کردست باغ را عریان
ز برف ریزه چون سوهان شدست روی زمین
ز یخ شدست رخ آبگیر چون سندان
مگر زمانه به آهنگری برون آمد
که آب  کرد چو سندان و باد چون سوهان
چه باک از اینکه جهان سرد گشت و ناخوش شد
که خانه  گرم و مغنی خوش است و یار جوان
گر از بنفشه و لاله زمین باغ تهی است
ز هر دو هست بدل زلف و چهره جانان
چو زلف و چهره او هست بیهده چه خوریم
غم بنفشه سیراب و لاله نعمان
به ماه دی ز خم زلف و رنگ چهره او
بنفشه زار پدید آوریم و لالستان
رسید عید بیا تا به تیغ باده کنیم
به عید قربان تیمار خویش را قربان
طواف حاج کنون گرد قبله تازی است
طواف ماست کنون گرد قبله دهقان
اگر همی نتوان کرد اخدمتش بی شک ا
کنیم خدمت فرزند او چنانکه توان
دو گوهرست درین وقت شرط مجلس ما
قنینه معدن این و تنوره مسکن آن
یکی چو آب رز اندر میانه ساغر
یکی چو برگ گل اندر میان آتشدان
یکی ز نور و ز سوزندگی نتیجه عشق
یکی ز جان و ز پاکیزگی نتیجه جان
بدین دو گوهر روشن شب زمستان را
چنان کنیم که ماند به  روز تابستان
گهی به مطرب  گوییم چنگ برزن هین
گهی به ساقی  گوییم جام پر کن هان
گهی صبوح  کنیم از سه بوسه و سه قدح
خمار عشق و خمار شراب را درمان
چو ابر بر سر ما از هوا فشاند سیم
کنیم بر سر آن از تنوره زرافشان
چو مطربان سر انگشت را کنند سبک
به  یاد خواجه به  کف برنهیم رطل گران
خجسته ناصح دولت اجل موید دین
ستوده تاج کفات عجم سر فتیان
معین ملک زمین و زمان علی سعید
که هست نایب فرمانده زمین و زمان
جز او که بود که شایسته نیابت شد
دو خواجه را که  گرفتند هر دو ملک جهان
نظام دین را در دولت ملک سنجر
قوام دین را در دولت ملک سلطان
حمایت است و رعایت مجیرش از آفات
هدایت است و عنایت مجیرش از حدثان
بنان اوست به هنگام شغل شغل گذار
ضمیر اوست به هنگام فتنه  فتنه نشان
حمایت از ملک است و عنایت از دستور
هدایت از ملک است و عنایت از یزدان
ز آسمان همه تایید و رحمت است نثار
برآن خجسته ضمیر و بر آن خجسته بنان
بزرگ بار خدایا ز طالعی که توراست
به فال دیدن رویت مبارک است چنان
اگر ببیند روی تو بت پرست به خواب
بتابد از شب کفرش ستاره ایمان
شمار مدت عمر تو با قضا و قدر
ز روزگار و فلک ساختند شرح و بیان
به  مدتی که بود بیشتر ز مدت نوح
فلک نوشت خط و روزگار کرد ضمان
همی ز رای تو افروخته شود حضرت
همی ز رای تو آراسته شود دیوان
که هر دو را تو چنان درخوری  که وقت بهار
درخت را تف خورشید و کشت را باران
بنای دین نبی بر کتاب و اخبارست
بنای دولت خسرو بر آن خجسته بنان
چو در و سحر به مشک و شبه برآمیزی
دوات دار تو نازد نبیره مشکان
تو در هنر دگری وان نفر دگر بودند
چو نامه نبوی کی بود هزار افسان
کتاب عین مسلم توراست وز همه قوم
همه صفات نوشتند در دبیرستان
به نعمت تو که از فیلسوف حضرت شاه
شنیده ام چو در آغاز فتنه بود نشان
که  گفت محتشمی در عجم پدید آید
نه از قبیله بهمان نه از نژاد فلان
از او رسند بسی مهتران به  جاه و به نام
وز او رسند بسی  کهتران به آب و به  نان
خدای باشد از او راضی و ملک خشنود
سپاه و شاه و رعیت به  شکر و پیر و جوان
درست  گشت  که آن محتشم تویی  که ز تو
همه معاینه بینم هر آنچه داد نشان
دو بیت شعر ز گفتار خواجه برهانی
تو را سزد که تویی هر دو بیت را برهان 
  به  حق افضل انسان و حق صورت آن
که هست سوره آن هل اتی علی الانسان
که نام و نسل تو باقی است تا بدان ساعت
که آشکار شود کل من علیها فان 
ز بهر آنکه تو در دست جام باده نهی
همی حسد برد از باده چشمه حیوان
ز آرزوی صبوح تو ساکنان بهشت
سپیده دم بگریزند هر شب از رضوان
ستاره باشد بر برج و برج بر گردون
چنانکه نام تو در شعر و شعر در دیوان
شدست طبعم در مدح تو چو آتش تیز
شدست شعرم در شکر تو چو آب روان
چو من به مجلس تو کاشکی رسیدندی
مقدمان سخن شاعران چیره زبان
که تا به نظم مدیحت نثار کردندی
هزار عقد ز یاقوت و لولو و مرجان
چه حاجت است بدیشان ز بهر نظم مدیح
که من بدارم تنها نیابت از ایشان
اگر چه شعر مرا گفته ای بسی احسنت
وگرچه در حق من کرده ای بسی احسان
کنون زیادت باید که هیچ باقی نیست
همه شدند و نهادند روی در نقصان
مکن درنگ و غنیمت شمر ستایش و شکر
که قادری و قلم بر مراد توست روان
همیشه تا که بر این هفت چرخ دایره وار
کنند هفت ستاره به سعد و نحس قران
ز سعد بهره ی عمر تو باد راحت و سور
ز نحس بهره خصم تو باد رنج و زیان
به مجلس تو همه روز کهتران خرم
چو حاجیان به منا عید گوسفندکشان
خدای داده ز شش چیز مر تو را شش چیز
که عمر مرد به  هر شش بماند آبادان
کف از شراب و لب از خنده و بر از معشوق
دل از نشاط و تن از ناز و خانه از مهمان
صنع خدای و عدل وزیر خدایگان
هستند پرورنده و دارنده جهان
معلوم عالم است که بر خلق واجب است
شکر خدا و مدح وزیر خدایگان
صدر اجل رضی خلیفه قوام دین
دستور کامکار و خداوند کامران
نیک اختری که سیرت و کردارهای او
در شرق و غرب هست ز نیک  اختری نشان
آراسته شدست به توقیع او زمین
و افروخته شدست به تدبیر او زمان
در عدل جز بدو نکند عالم افتخار
در جود جز بدو نزند ملک داستان
اندر کفایت آنچه از او دید چشم خلق
نشنید گوش خلق ز تاریخ باستان
گویی ز رآی پاک و ز بخت بلند اوست
پاکی در آفتاب و بلندی در آسمان
گویی سپهر مرکب اقبال او شدست
کش ماه و آفتاب رکاب آمد و عنان
قفل و کلید گشت دو دستش که جور و عدل
بسته شدست ازین وگشاده شدست از آن
روزی بنان او دهد آفاق را مگر
دارد بنای روزی آفاق را بنان
گیتی سرای و خلق همه میهمان شدند
تا گشت همت و کرم خواجه میزبان
جایی  که میزبان  کرم و همتش بود
گیتی سزد سزای و همه خلق میهمان
بنگر به  دست و خامه او گر ندیده ای
بحر گهر هبا کن و ابر گهر فشان
ور آرزوی دولت و بخت آیدت همی
آثار او نگه کن و توقیع او بخوان
اندر وفای او نبود جسم را وفات
و اندر هوای او نبود چرخ را هوان
هر کس  که هست چاکر او بهره یافته است
از مایه سعادت و از سایه امان
افزون کند موافقتش نیکخواه  را
در دل قوام دانش و در تن نظام جان
بیرون کند مخالفتش بدسگال را
از دیده روشنایی و از کالبد روان
ای دادگستری که به  تدبیر ورای خویش
کردی جهان مسخر شاه جهان ستان
تدبیر تو نشاند و سر کلک تو گماشت
در روم کاردارش و در شام پهلوان
از تیغ و کلک تو حاصل همی شود
هم  گنج بی نهایت و هم ملک بی کران
امسال روم و شام بهر دو گشاده شد
سال دگر گشاده شود مصر و قیروان
ای دور روزگار به  تو سفته نشان
گردد دل مخالف تو سفته سنان
بی طلعت مبارک و بی آفرین تو
بر آدمی حرام شود دیده و دهان
از بهر آنکه دست تو بوسد زبان و لب
گوش و دو دیده رشک برد بر لب و زبان
بر آسمان قضا و قدر متفق شدند
کردند عمر و بخت تو از یک دگر ضمان
بخت تو همچو عمر تو گردید پایدار
عمر تو همچو بخت تو گردید جاودان
من بنده روزگار تو را وصف چون کنم
پیمودن فلک به کف دست  چون توان
عین الکمال عالم ارواح خوانمت
کاندر مناقب تو همی گم شودگمان
در خدمت تو رنج برم  گنج بر دهم
بر رنج خدمت تو نکردست  کس زیان
روزی که نفخ صور برانگیزدم ز خاک
جانم همه ثنای تو خواند ز استخوان
تا باغ را شکفته  کند رایت بهار
تا راغ را کآشفته کند لشکر خزان
از عدل تو شکفته همی باد دین و ملک
خصم تو را کشفته همی باد خان و مان
تابنده باد فر تو بر خرد و بر بزرگ
پاینده باد عدل تو بر پیر و بر جوان
فرخنده باد مهر تو جاوید و من رهی
هر سال  گفته تهنیت جشن مهرگان
بت من است نگاری  که قامت و دل آن
ز راستی و ز ناراستی است تیر و کمان
اگر میان  کمان آشکاره باشد تیر
نهاده است کمان در میان تیر نهان
اگر نه چشم من و چشم یار کردستند
ز بهر دوستی و مهر بیعت و پیمان
چرا فرستد آن آب خویشتن سوی این
چرا فرستد این خواب خویشتن سوی آن
اگر نه زلفش چوگان شد و زنخدان  گوی
دلم چو گوی چرا کرد و پشت چون چوگان
به شام رفت و ز تیغش به روم بود خروش
به روم رفت و ز سهمش به مصر بود فغان
چو روم و شام  کند هند را به  سال دگر
اگر شود سوی هندوستان و ترکستان
ایا شهی که ز عدل تو بس عجب نبود
اگر به آبخور آیند غرم و شیر ژیان
شه زمانه و سلطان روزگار تویی
که خوار شد به تو کفر و عزیز شد ایمان
به هیچ معنی واجب نگردد استغفار
بر آن  کسی که تو را شاه خواند و سلطان
تو آن شهی  که تو را هر زمان به داد و دهش
همی درود فرستد روان نوشروان
تو آن شهی  که فلک تا تو را همی  بیند
نکرد و هم نکند بی مراد تو دوران
تو آن شهی  که بر افلاک برد و کوکب را
نبود و هم نبود بی سعادت تو قران
برای فتح تو برهان چو خواهد از من  کس
بس است رایت و رای تو فتح را برهان
ز باد قهر تو ریحان شود فسرده و خشک
به یاد عدل تو بر شوره بشکفد ریحان
شود ز قهر تو آسان دشمنان مشکل
شود ز مهر تو دشوار دوستان آسان
دبیر چرخ اگر دشمنی بود به مثل
که بر عداوت تو تیر برنهد به  کمان
عجب نباشد اگر باز پس رود تیرش
کند زمانه ز سوفار تیر او پیکان
خدایگانا در شکر و در پرستش تو
قضاگشاده زبان است و بخت بسته میان
تراست هرچه در اسلام هست با قیمت
تو راست هرچه در آفاق هست آبادان
به تیغ تیز تویی خصم بند و شهرگشای
به دست رادتویی مال بخش و ملک ستان
زخون دشمن کردی عقیق رنگ حسام
عقیق رنگ کن اکنون قدح ز خون  رزان
باد نوروزی همه کله زند در بوستان
ابر نیسانی همی بر گل شود لولوفشان
از جواهر گنج یاقوت است گویی میوه دار
وز طرایف کرخ بغدادست گویی بوستان
راغ شد چون ششتری و باغ شد چون مشتری
آب شد چون سلسبیل و خاک شد چون پرنیان
پر حلل شد کوهسار و پرحلی شد مرغزار
پرحشر شد جویبار و پرگهر شد گلستان
از شکوفه هر درختی سیم پاش و درفشان
وز بنفشه هر زمینی مشکسای و نیل سان
هر نباتی را زدانگی دیگر آید پیرهن
هر درختی را زرنگی دیگر آید طیلسان
ازکواکب نیست پیدا آسمان از کوهسار
وز شقایق نیست پیدا کوهسار از آسمان
هر سحرگاه آن همی  کوکب فرستد سوی این
هر شبانگاه این همی لاله فرستد سوی آن
بنگر اندر سبزه زار و یاسمینش برکنار
بنگر اندر لاله زار و شنبلیدش در میان
آن یکی چون جام مینا در میان لاجورد
وین دگر چون طشت زرین در میان زعفران
راغ را بنگر به کردار بهاری دلگشای
باغ را بنگر به کردار نگاری دلستان
آن نگاری کز وصال و هجر او پیدا شود
از خزان من بهار و از بهار من خزان
زلف کوتاهش همی عشق مرا دارد دراز
قد چون تیرش همی پشت مرا دارد کمان
ارغوان از رنگ روی من شود چون شنبلید
شنبلید از رنگ روی او شود چون ارغوان
چشم من در عاشقی گوهر فشاند بی قیاس
زلف او در دلبری عنبر فشاند بی کران
آن سخاوتها که چشم من  کند در عاشقی
دست مولانا کند در دولت صاحبقران
وان صناعتها که زلف او کند در دلبری
کلک مولانا کند در دولت شاه جهان
آفتاب سعد و نصرت ملک سلطان را شرف
نامور بوسعد بن منصور صدر کامران
از کمال دانش و فرهنگ و معنی درگذشت
عقل او از اقتراح و طبع او از امتحان
نیک بنگر کلک او را تا ببینی پیکری
بی بصر باریک بین و بی خرد بسیار دان
نقش او بر سیم روشن چون دخان بی چراغ
ملک ازو همواره روشن چون چراغ بی دخان
مرغ زرین است و او را تخته سیمین چمن
مرغ رنگین است و او را برج مشکین آشیان
پیشه  گیرد خدمت او هر که خواهد آب و جاه
توشه سازد مدحت او هرکه خواهد نام و نان
چون ز یک خدمت جدا مانی به حکم اضطرار
جز در این عالی مقر خدمت نمودن کی توان
تا امید و بیم باشد در دل خرد و بزرگ
تا زیان و سود باشد در تن پیر و جوان
در دل هر بدسگالش باد بیم بی امید
در تن هر نیک خواهش باد سود بی زیان
بر همایون روزگار و عید او فرخنده باد
همچنین نوروز و صد نوروز و عید مهرگان
سمن بری که دلم تنگ  کرد هم چو دهان
صنوبری که تنم موی کرد همچو میان
زلاغری و ز تنگی همی نداند باز
تن مرا ز میان و دل مرا زدهان
بت من است نگاری که قامت و دل اوست
ز راستی و ز ناراستی چو تیر وکمان
اگر میان کمان آشکار باشد تیر
ز نادر است کمان در میان تیر نهان
از آنکه هست به هم خوش بنفشه و سوسن
همی ز سوسن او بردمد بنفشه ستان
وزانکه هست به هم خوب کهربا و عقیق
شدست چشمم برکهربا عقیق فشان
اگر نه چشم من و چشم یار کردستند
ز بهر دوستی و مهر بیعت و پیمان
چرا فرستاد آن آب خویشتن سوی این
چرا فرستاد این خواب خویشتن سوی آن
اگر نه زلفش چوگان شد و زنخد ان  گوی
دلم چو گوی چرا گشت و پشت چون چوگان
وگرنه بر لب و دندان او مرا رشک است
چرا همی لب من خسته گردد از دندان
گشاده زلفا دل بردی و تویی دلبر
شکسته جعدا جان بردی و تویی جانان
نهفته گشت مرا درشکسته زلف تو دل
سرشته گشت مرا در شکسته جعد تو جان
لبت نشانه نوش است و خط  نشان جمال
امید من ز نشانه است و بیم من ز نشان
نه  هر لبی چو لب  توست و هر خطی چو خطت
نه هر دلی چو دل مجد دولت سلطان
معین مملکت و شهریار هفت اقلیم
که نازد از قلمش  هفت گنبد گردان
ابوالمحاسن کافی محمد بن کمال
سر کفایت و چشم محامد و احسان
نداشت عنوان زین پیش نامه دولت
همی کند قلمش نامه را کنون عنوان
زبس بلندی بیرون شود زچنبر جرخ
اگر به همت میمون او رسد کیوان
آیا ز عیب سترده دل تو را دولت
و یا ز فخر سرشته تن تو را یزدان
ز کین تو به دل اندر فسرده گردد خون
ز مهر تو به تن اندر شکفته  گردد جان
به اتصال تو دولت همی کند شادی
به اتفاق تو گردون همی کند دوران
به طبع بادی اگر باد را نهند سبک
به حلم خاکی اگر خاک را نهند گران
تویی به حجت برهان ملک را دعوی
بود درستی دعوی به حجت و برهان
که  کرد جز تو به اقبال و دادن روزی
ز روزگار قبول و ز کردگار ضمان
جهان و هر چه در او هست دون همت توست
عیال همت تو هست صدهزار جهان
اگر نداری توفیق عیسی مریم
وگر نداری تایید موسی عمران
سپاه خصم چرا یافته  است از تو شکست
عظام مرده چرا یافته است از تو روان
ز مهر و کین تو اندر ضمیر دشمن و دوست
بود نتیجه ی کفر و عقیده ی ایمان
بر آن زمین که قرارست دشمنان تو را
نوشت دست اجل  کل من علیها فان 
اگر نه طبع معزی شدست طبع صدف
وگر نه هست مدیح تو قطره باران
چرا مدیح تو در طبع او شود لولو
چنانکه قطره همی در صدف شود مرجان
خدایگانا در جنب این خداوندی
چه  گویم و چه  کنم تا زیم به دست و زبان
ز شکر تو نتوان گفت کمترین جزوی
به صد هزار زمان و به صد هزار قران
مرا ز خدمت تو نام و نان به دست آید
که اصل دولت و اقبال نام باشد و نان
فروختم همه عالم خریدم این نعمت
که هم مبارک و هم درخورست و هم ارزان
بهشت  وار بیاراستی سرای مرا
همی سراید وصف سرای من رضوان
هم از تو یافتم این پایگاه و این حشمت
که خواستم که مرا چون تویی بود مهمان
مدیح گوی تو شد لاجرم عشیرت من
همی مدیح تو از بر کنند پیر و جوان
من و عشیرت من  گر رضا دهی امروز
همه به جای  گل  افشان کنیم جان افشان
همیشه تا که قرین حوادث است زمین
همیشه تاکه ندیم نوایب است زمان
عدوت را ز نوایب همیشه باد نهیب
ولیت را ز حوادث همیشه باد امان
ز شادمانی کن یاد و شادمانه بزی
ز جاودانی زن فال و جاودانه بمان
چون نماز شام پروین نور زد بر آسمان
ساربان از بهر رفتن بانگ زد بر کاروان
نقطه خاکی گرفته دست موسی برکنار
در کشیده سامری پرگار گرد آسمان
اختران و ماه پیدا گشته بر چرخ بلند
آفتاب روشنی گستر به  خاک اندر نهان
ماه با سیارگان رایت برآورده زکوه
گفتی آمد خسرو چین با سپاهی بی کران
ناپدید آمد ز دریا گوهرآگین یک صدف
گشت بر دریای جوشان آن صدف گوهرفشان
یا همی زد در شب تاری نگهبان فلک
سیمگون مسمارها بر آبگون برگستوان
روی هامون گلستان از قطره ماهی سپر
وز شعاع شیر و ماهی روی  گردون گلستان
وان مجره بر کنار آسمان خیمه زده
همچو مروارید ریزه ریخته بر پرنیان
وان بنات النعش چون تخت فریدون روز رزم
وان شباهنگ درفشان چون درفش کاویان
چون برآمد صبح دیدم قلعه ای را من زدور
آسمان را رازدار و مشتری را ترجمان
از بزرگی آسمان در زیردست کوتوال
وز بلندی مشتری در زیر پای پاسبان
درکتاب مرد دانش زان بزرگی سرگذشت
در حدیث اهل خدمت زان بلندی داستان
قلعه ای محکم که دیوارش پر از گرد دلیر
روضه ای خرم که بنیادش پر از شیر ژیان
اندر آن روضه نجات ملت صاحب کتاب
واندر آن قلعه کلید دولت صاحب قران
همچو فرخارست لیکن نقش او تیر و سپر
همچو گردون است لیکن نجم او تیر و کمان
قطب آن  گردون سعادت باشد و فتح و ظفر
تا زمین ملک شاهنشه بود خورشید آن
مهتر کافی رییس نامور عبدالرحیم
مفخر دنیا ابوسهل افتخار دودمان
مشتری رای است و کیوان  همت و خورشید قدر
صاعقه تیغ است و صرصر تیر و سیاره سنان
برمکی جود است و نعمان نعمت و آصف صفت
اصمعی نطق است و صاحب فکرت و صابی بیان
تیغ جوهردار او در سر رود همچون خرد
تیر جان ا وبار او در تن رود همجون گمان
آن یکی شیری است کاندر مغز دارد مرغزار
وین یکی مرغی است کاندر هوش دارد آشیان
جرم گیمخت زمین اندر نوردد نامه وار
هرکجا راند همایون مرکب اندر زیرران
بادرنگ او نبیند کس درنگ اندر زمین
با شتاب او نیابد کس شتاب اندر زمان
بشکند کوه گران را چون  گران دارد رکاب
بفکند باد سبک را چون سبک دارد عنان
ای به ورج و کامکاری نایب اسفندیار
وی به عدل و نامداری نایب نوشیروان
اختیار ایزدی تا عقل داری اختیار
قهرمان دولتی تا قهر داری قهرمان
در سخا بدخواه مالی دروغا بدخواه جان
در شتاب آتش فشانی در درنگ آتش نشان
راه دین معمور باشد تا تو باشی راهبر
مرز ملک آباد باشد تا تو باشی مرزبان
شد غریق  بر تو هر مهتر و هر محتشم
شد رهین شکر تو هر سرور و هر پهلوان
نیست از مهر تو در آفاق خالی یک ضمیر
نیست از مدح تو در اسلام فارغ یک زبان
از حکیمان تو در هر شهر بینم قافله
وزندیمان تو در هر دشت بینم کاروان
پیشه گیرد خدمت تو هر که خواهد جاه و آب
توشه سازد مد حت تو هرکه خواهد نام و نان
تربت ری همچو خلدست و تویی رضوان صفت
قلعه ری همجو طورست و تویی موسی نشان
شهر را زینت به توست و قلعه را حشمت بتو
درج را قیمت به گوهر باشد و تن را به جان
بدسگال تو همی سوزد بر آذر جان و دل
تا تو را خواند برادر خسرو گیتی ستان
مهترا گر رفت برهانی معزی نایب است
هم ز بلبل بچه بلبل به اندر بوستان
چون نمودن در خراسان پیش سلطان شاعری
بنده را منشور و خلعت داد سلطان جهان
من به اقبال ملکشاهی چنین مقبل شدم
همچو برهانی به فر پادشاه الب ارسلان
آمدم تا پیش تو خدمت نمایم چند روز
وافرین گویم به لفظ موجز و طبع روان
طبع را کردم به شعر پرمعانی اقتراح
عقل را کردم به وزن این قوافی امتحان
در چنین لفظ و معانی  کس نبیند مستعار
در چنین وزن و قوافی کس نیابد شایگان
چون به شرط دوستی خدمت گزارم نزد تو
پیش گیرم خدمت درگاه و راه اصفهان
تا که باشد سوگواری از سپهر زودگرد
تا که باشد شادمانی از خدای غیب دان
باد بدخواهت ز تاثیر سپهری سوگوار
باد مداحت ز تقدیر خدایی شادمان
کیمیا دارد مگر با خویشتن باد خزان
ور ندارد چون همی زرین کند برگ رزان
اصل رنگ آمیختن دارد مگر باد خریف
ور ندارد چون همی سازد زمینا زعفران
آمد آن فصلی که نصرانی سلب گردد هوا
تا کند باغ بهشتی را یهودی طیلسان
از ملمع صدره برسازد عبیرین پیرهن
وز منقش حله برسازد مزعفر پرنیان
اب گردد در شمر ماننده سیمین سپر
چون شود شاخ شجر ماننده زرین کمان
توده پر حواصل بر زمین آید پدید
چون زمین در زیر پر فاخته  گردد نهان
ارغوان و شنبلید از باغ اگر بیرون شوند
حاش لله گر ز رفتنشان مرا دارد زیان
باغ من هست آن نگارینی که اندر عشق اوست
روی من چون شنبلید و اشک من چون ارغوان
تا بدیدم روی خوب و قامت زیبای او
ماه گفتم باز آمد بر سر سرو روان
تا من و او در جهان پیدا نگشتیم ای عجب
عشق را و حسن را پیدا نیامد داستان
بر رخ او آتش است و در دل من آتش است
مایه عشق است این و مایه حسن است آن
دیده من هست ازین آتش پر از سیمین شرر
چهره او هست زآن آتش پر از مشکین دخان
تا میان لاغر و چشم سیاهش دیده ام
روز من چون زلف  کردست و دل من چون دهان
چند خواهد بودن اندر عشق آن بدر منیر
چهره من بر زمین و دستها بر آسمان
عشق و مدح اندر هم آمیزم  که خوب آید همی
عشق بر بدر زمین و مدح بر صدر زمان
تاج ملک و جان آفاق و جمال دین حق
عمده فتح و غنایم بوالغنایم مرزبان
آن که بفروزد همی از سیرت و آثار او
ملت صاحب  کتاب و دولت صاحب قران
خاک و باد از طبع و حلم او مرکب شد مگر
کین حو طبع او سبک شد و آن چو حلم او گران
در قیاس عقل او وندر حساب فضل او
فلسفی و هندسی را هر دو گم گردد گمان
لشکر ظلمت گریزد از وجود اندر عدم
گر کنی در روشنایی طبع او را امتحان
رای او چرخ است اگر کوکب همی تابد ز چرخ
طبع او کان است اگر اختر همی تابد زکان
صورت دولت بعینه طلعت میمون اوست
هرکه او را دید داد از صورت دولت نشان
چشم بیند طلعت او و زبان  گوید ثناش
لاجرم زاعضای دیگر به بود چشم و زبان
هر زمان در دولت سلطان فزاید عقل او
لاجرم سلطان در اقبالش فزاید هر زمان
یافت از یزدان به طاعت نصرتی تا روز حشر
یافت از سلطان به خدمت حشمتی تا جاودان
این چنین نصرت زیزدان کس نیابد بی گزاف
وین چنین حشمت زسلطان کس نیابد رایگان
ای کریمان مستجیر و دولت تو مستجار
وی حکیمان مستعین و همت تو مستعان
شکر انعامت رسیدست از ختن تا قندهار
نقش اقلامت رسیدست از حبش تا قیروان
شیرمردان یافته از خدمت تو قدر و جاه
رادمردان ساخته از نعمت تو نام و نان
پیر فرهنگ و جوان دولت تورا خوانم  که هست
هم تورا فرهنگ پیر و هم تورا دولت جوان
از جهان بیشی و هستی در جهان وین نادر است
من مکان گیری ندیدم کو بود بیش از مکان
ملک را تاجی و زیبد خاک پای همتت
تاجهای قیمتی در گنجهای شایگان
تاج حور اندر جنان  گر قیمتی دارد عظیم
مثل تو تاجی ندارد هیچ حور اندر جنان
مثل آن تاجی که گر نوشیروان دیدی تورا
تاج بودی خاک پایت بر سر نوشیروان
بینم اسباب کفایت هم به شکل نکته ای
وز بنان و کلک توست آن نکته را شرح و بیان
شمس را بینم عطارد را گرفته درکنار
چون تو را بینم  گرفته  کلک فرخ در بنان
گر خرد را درکفایت ترجمان باید همی
نیست از کلک تو کافی تر خرد را ترجمان
گه  بود چون سرو زرین بر بلورین جویبار
گه بود چون مرغ رنگین پر میان آشیان
تجربت کن بر تن او آهن و پولاد را
تا ببینی مغز سیمین در نگارین استخوان
کارهای چون کمان از فعل او گردد چو تیر
چون  کند برنامه ی  شاهنشهی تیر وکمان
در بنان تو صریر او چو افسون مسیح
بازگرداند روان را سوی شخص بی روان
ای سپهر فضل و مختار خداوند سپهر
ای جهان عقل و مقصود خداوند جهان
خوان تو سرمایه عقل است و قانون شرف
فرخ آن شعری که بر خوان تو باشد مدح خوان
روز من فرخنده شد مانند جشن نوبهار
تا تو را گفتم دو مد حت در دو جشن مهرگان
عرض کردم هر دو خدمت را به  شرط بندگی
آن یکی اندر سمرقند آن دگر در اصفهان
تا که طبع کینه ور بر خشم باشد کامکار
تا که طبع مهربان بر عفو باشد کامران
باد گردون روز و شب بر بدسگالت کینه ور
باد دولت سال و مه بر نیک خواهت مهربان
مرکبت را از ثریا نعل و از فرقد رکاب
از مجره تنگ و از خورزین و از جوزا عنان
دین و دنیا از تو خرم تو ز هر دو پرمراد
شاه و دستور از تو شاکر تو ز هر دو شادمان
خط است  گرد عارض آن ماه دلستان
یا سنبل است ریخته بر طرف  گلستان
یا عنبرست حل شده بربرگ نسترن
یا مورچه است صف زده برگرد ارغوان
از کوچکی  که هست مر آن ماه را دهن
از لاغری که هست مر آن ماه را میان
چون در میان و در دهن او نگه  کنی
گویی میان او کمرست و کمر دهان
در پرنیانش آهن و در مشک آتش است
این هر چهار سخت بدیع است و دلستان
هرگز بدین صفت نشنیدم مشعبدی
کاهن به مشک پوشد و آتش به پرنیان
من دارم از عقیق به جزع اندرون اثر
واو دارد از شکر به عقیق اندرون نشان
تا دور گشت قامت چون تیر او زمن
پشتم شدست در طلبش چفته چون  کمان
جز دیده من و لب او در جهان  که دید
جزع عقیق بار و عقیق  گهرفشان
هرگز کمان روان ز پس تیر کس ندید
چون شدکمان من ز پس تیر او روان
هر شب  که دست در علم وصل او زنم
خورشید برکشد علم صبح در زمان
وان شب که قصه های فراقش کنم به  شعر
گمره شوند فر قد و شعر ی به آسمان
تاکی نهم به دل بر از اندوه عشق داغ
تاکی کنم ز هجر بتان ناله و فغان
جان پرورم به دوستی و مدح صاحبی
کاو هست یرورنده ملک خدایگان
فرخنده مجد ملک و پسندیده شمس دین
تاج تبار و واسطه عقد دودمان
بوالفضل کز فضایل و اقبال نام او
منسوخ  کرد نام بزرگان باستان
بدری که شد به طلعتش افروخته زمین
صدری  که شد به همتش آراسته زمان
جان است شکر او که بود آشنای عقل
عقل است مهر او که بود رهنمای جان
گویی  کفایت و هنرش وهم و فکر توست
کان هست بی نهایت و این هست بی کران
گویی مناقبش صفت ذ ات صانع است
کاندر چگونگیش همی گم شود گمان
تخمی شناس خدمت او در زمین بخت
کان تخم بردهد به همه وقت نام و نان
سود و زیان و سعد و نحوست به هم دهند
افلاک در تحرک و اجرام در قران
آهنگ سوی خدمت او کن که خدمتش
سعدی است بی نحوست و سودی است بی زیان
دارد به زیر کلک در از عقل و از هنر
گنج و سپاه و مملکت صاحب القران
بی  عقل کامل و هنر وافر ای عجب
بر کام خویشتن نتوان گشت کامران
نه شغل روزگار توان ساخت بر گزاف
نه کلک شهریار توان داست رایگان
ای  گوش غایبان ز کمال تو پر خبر
وی چشم حاضران زجمال تو پر عیان
امر تو چون قضاست رسیده بهر مکین
نام تو چون هواست رسیده بهر مکان
کوهی گران زعزم تو کاهی شود سبک
کاهی سبک ز حزم تو کوهی شود گران
فضل کفات را به قلم نقد کرده ای
وارزاق خلق را به قلم کرده ای ضمان
یک تن که دید ناقد فضل همه  کفات
یک تن که دید رازق رزق همه جهان
از قوت عبارت و تهذیب لفظ توست
اندر لغت فصاحت و اندر نکت بیان
اعجاز و سحر وصف بیان و بنان توست
هم معجزالبیانی و هم ساحرالبنان
کلک مشعبد تو چراغی است نوربخش
ازکاشغر زبانه زده تا به قیروان
ملک از دخان او همه ساله منقش است
و او خود منقش است همه ساله از دخان
ماند به خیزران و به قدرت چو خنجرست
هرگز که دید قدرت خنجر ز خیزران
بینای ا کمه است و سخنگوی ا بکم است
دانای بی دل است و توانای ناتوان
مرغی است اوکه درو شبه پرکشد به هم
چون سوی صحن باغ  گراید ز آشیان
در زیر هر صفیرش دری است شاهوار
در زیر هر صریرش گنجی است شایگان
او هست درکف تو و تاثیر نقش اوست
در قصرهای قیصر و در خانه های خان
ای آشکار پیش دلت هر چه کردگار
آرد همی به پرده غیب اندرون نهان
دست تورا به ابر که داند قیاس کرد
تا بدره بدره این دهد و قطره قطره آن
در حشر اگر به دست تو باشد شمار خلق
بر هیج خلق بسته نماند در جنان
هرچند پادشاه تن آدمی است دل
از بهر آفرین تو شد بنده زبان
گویی که مدح تو سبب عز و شادی است
زیرا که مادح تو عزیزست و شادمان
گرگنجهای مدح تو مخزون  کند قضا
گردونش قلعه باید و خورشید پاسبان
رسته است از امتحان فلک طبع من رهی
تا کرده ام به طبع مدیح تو امتحان
خواهم همی ز بهر ثنای و لقای تو
در دیده روشنایی و درکالبد روان
در مدح تو به وصف کمال است شعر من
خاصه به رسم تهنیت  جشن مهرگان
جشنی عجب  که در چمن و بوستان همی
بر لشکر بهار زند لشکر خزان
گویی مگر درخت یکی مرد راهب است
بر دوش او فکنده یهودانه طیلسان
زنگارگون لباس درختان جویبار
گویی فرو زدند به زنگار زعفران
بیماری است و عشق رخ زرد را سبب
بیمار و عاشق اندر مگر باغ و بوستان
گر طبع باغ پیر و کهن  گشت باک نیست
طبع تو تازه باد و تن و بخت نوجوان
تا در میان دشمن و اندر میان دوست
ازکین بود حکایت و از مهر داستان
بر دشمنانت نحس زحل باد کینه ورز
بر دوستانت سعد فلک باد مهربان
گنج طرب همیشه تو را باد زیردست
اسب ظفر همیشه تو را باد زیرران
روشن به طلعت شه افاق چشم تو
روشن به نور طلعت تو چشم خاندان
جاه و قبول و حشمت تو هر سه پایدار
عز و بقا و دولت تو هر سه جاودان
آنچه من بر چهره دارم یار دارد در میان
وآنچه من در دیده دارم دوست دارد در دهان
چهره من با میانش  گشت پنداری قرین
دیده من با دهانش کرد پنداری قران
گر تو را باور نیاید کاو دهان دارد چنین
ور تورا صورت نبندد کاو میان بندد چنان
بنگر اینک تا ببینی در پاکش در دهن
بنگرآنک تا بیابی زر نابش در میان
بینی آن قد بلندش همچو تیر از راستی
وان دل بی مهرش از ناراستی همچون کمان
از دل من در قد او هست پنداری اثر
وز قد من در دل او هست پنداری نشان
هست هجر او به وصل اندر چو بیم اندر امید
هست وصل او به هجر اندر چو سود اندر زیان
قصد او آن است کز من دل رباید بی گزاف
رای او آن است کز من جان ستاند رایگان
با چنو دلبر لییمی  کرد نتوانم به دل
با چنو جانان بخیلی کرد نتوانم به جان
درغم عشقش به  زرین چهره  و سیمین سرشک
بر امید سود یک چندی شدم بازارگان
سود کردم عشق لیکن با زیان  گشتم زصبر
اوفتد بازارگان را گاه سود و گه زیان
شادمانی چون کنم کز صبر مفلس گشته ام
کی تواند بود هرگز مرد مفلس شادمان
گر ز صبرم مفلس از شادی  کند قارون مرا
ناصح ملک و صفی حضرت شاه جهان
پشت دین بوطاهر اسماعیل کاو را آفرید
همچو اسماعیل طاهر کردگار غیب دان
در صفاهان چشمه نعمت  گشاد از دست این
گر به مکه چشمه زمزم  گشاد از پای آن
دید روز و شب زمان را سخره و منقاد خویش
داد در دستش زمام خویش پنداری زمان
زان سپس  کاو در خرد کافی ترست از هر مکین
همت او در خرد عالی ترست از هر مکان
هست آرام روان را مهر او گویی سبب
زانکه بی مهرش همی در تن نیارامد روان
زانکه بیند چشم و بستاید زبان او را همی
گاه جان بر جسم رشک آرد گهی دل بر زبان
جاه هر سرور گمان  گشته است و جاه او یقین
جود هر مهتر خبر گشته است و جود او عیان
تا عیان باشد نباید دل نهادن بر خبر
تا یقین باشد نباید تکیه کردن برگمان
ای هنرمندی که پیش خاطرت هست آشکار
هرچه اندر پرده دارد گنبد گردون نهان
گرچه هست اندر سمر فرزانگان را سرگذشت
ورچه هست اندر کتب آزادگان را داستان
هیچ فرزانه نبودست از تو مه  در روزگار
هیچ آزاده نبودست از تو به در باستان
هست بازار تو در پیش معزالدین روا
هست فرمان تو در پیش قوام الدین روان
از سر اعلام توگردد زبون خصم دلیر
وز سر اقلام تو گردد سبک شغل  گران
در جلالت با اثیرت کرد پیوند آفتاب
در سعادت با ضمیرت خورد سوگند آسمان
در کف او آتش خنجر نشان بینم همی
باز بینم درکف تو خنجر آتش فشان
چون زهم بگشایی اوراق جراید روز عرض
وان همایون کلک گوهروار گیری در بنان
خاطر بیننده پندارد که بگذاری همی
جوشن سیمین به نوک نیزه مشکین سنان
کان یاقوت و زبرجد گرچه نشناسد کسی
هست یاقوت و زبرجد را سرکلک توکان
آن چراغ است آن  که شد ملک از دخانش پرنگار
ور ببینی پیکرش را پرنگارست از دخان
در عرب مشتاق تصنیفات او خرد و بزرگ
در عجم محتاج توقیعات او پیر و جوان
دست  او بحرست و او چون خیزران  است و صدف
بی شک اندر بحر باشد هم صدف هم خیزران
ای به آیین مهتری کاندر کمال مهتری
از تو آموزد همی هر مهتری آیین و سان
گرچه من  کهتر نبودم مدتی در مجلست
کهتری بودم به  واجب شکرگوی و مدح خوان
از طراز شکر تو غایب نبودم یک نفس
وز نگار مدح تو فارغ نبودم یک زمان
بعد از این غایب نگردم تا نگردد طبع من
بسته بند هوی و خسته تیر هوان
با تو باشم تا ز فر بخت تو گردد مرا
گنج حکمت زیر دست و اسب دولت زیر ران
تا که از باد بهاری تازه  گردد لاله زار
تا که از باد خزانی تیره  گردد گلستان
باد طبع مادحت چون لاله زار اندر بهار
باد روی حاسدت چون  گلستان اندر خزان
بزم تو چون باغ  و رامشگر در او چون عندلیب
ساقیان چون لاله و نسرین و می چون ارغوان
بر سپهر نیکبختی شمس عقلت بی زوال
بر زمین رادمردی بحر جودت بی کران
آدینه و صبح و عید قربان
فرخنده گشاد هر سه یزدان
بر ناصر دین و تاج ملت
شاه عجم و پناه ایران
سنجر که نهیب خنجر او
در کاشغرست و زابلستان
شیری که به نوک نیزه خارد
پیشانی شیر در بیابان
شاهی که بدو رسیده میراث
شاهی و ولایت از سه سلطان
با دولت او زمانه کردست
با فتح و ظفر وفا و پیمان
زان است که تیر دولتش را
فتح و ظفرست پر و پیکان
هرگه  که شود به طلعت او
آراسته بارگاه و ایوان
گوید ملک از فلک که یارب
چشم بد ازین ملک بگردان
باریدن ابر در دو فصل است
در فصل بهار و در زمستان
ابری است سخای او که بر خلق
بارد به چهار فصل باران
هرکس که به جود او بنالد
از رنج نیاز و درد حرمان
آن رنج بدل سود به  راحت
و آن درد بدل شود به درمان
زان سان که خدای کالبد را
زندان دارد به قهر بر جان
دارد سر تیغ او جهان را
بر کالبد عدو چو زندان
هر خصم که خواست تا نماید
با دولت او فریب و دستان
شد کشته به  دست بندگانش
چو پور به  دست پور دستان
قومی که عنان اسب طاعت
تابند همی به  راه عصیان
از خنجر سنجر ملکشاه
بی قدر شوند چون قدر خان
هرگز نبود چنین جهاندار
هرگز نبود چنین جهانبان
کز بعد چهار سال تازه است
آثار مصاف او به توران
از کفر بشست عالم آنگاه
کامد به دعای نوح طوفان
نگذاشت به شرق و غرب دیار
از اهل ضلال و اهل خذلان
طوفان که ز تیغ شاه بارید
از شر و بلا بشست کیهان
بر روی زمین ز دشمنانش
دیار رها نکرد و دیان
چون  گوی زند ملک به  صحرا
خوشید شود به گرد پنهان
ترسد که ملک بگیرد او را
گردون کندش به زخم چوگان
یک قطره ز جرعه شرابش
گر برچکد از قدم به سندان
سندان به مثال چشمه خضر
زآن قطره شود پرآب حیوان
ای شاه ز بهر نصرت دین
گر روی نهی به کافرستان
گردد به سعادت تو پیدا
از ظلمت کفر نور ایمان
قیصر بدل بت و چلیپا
سی پاره دهد به دست رهبان
در خدمت تو به  جای زنار
بندد کمر و شود مسلمان
ور تاختنی کنی فلک وار
تا گرگان از حدود جرجان
از جنگ به آشتی گرایند
گرگ و بره بر زمین  گرگان
مرغ است خدنگ تو به هیجا
بادست سمند تو به میدان
چون معجزه تو مرغ و بادست
گویم که مگر تویی سلیمان
بر ملک همه جهان ز عدلت
بفزود مفاخر خراسان
کز عدل تو دارد این ولایت
آرایش روضه های رضوان
کیوان چو به طالع تو آمد
دارنده عرش داد فرمان
تا آمد مشتری به خدمت
از خانه خویش پیش کیوان
چون بحر شدست جای گوهر
در مدح تو خاطر ثناخوان
در مجلس تو زبان و کلکش
ز آب است چو ابر گوهرافشان
تا باشد بر سپهر هر ماه
نقصان و محاق ماه یکسان
نام و لقب تو باد جاوید
بر نامه دین و ملک عنوان
روزت همه عید باد و نوروز
ماهت همه فرودین و نیسان
قربان شده همچو اشتر و گاو
پیش تو عدو به عید قربان
ای دو رخ تو پروین وی دو لب تو مرجان
پروینت  بلای دل مرجانت  بلای جان
پشتم شده چون گردون اندر پی آن پروین
چشمم شده چون دریا اندر غم آن مرجان
دودی است مگر خطت گلبرگ در آن پیدا
ابری است مگر زلفت خورشید درو بنهان
دودی که فکنده است او در خرمن من آتش
ابری که گشادست او از دیده من باران
چشم تو زدل خستن کردست مرا عاشق
زلف تو به جان بردن کردست مرا حیران
گر دل بخلد چشمت شاید که تو پی  دلبر
ورجان ببرد زلفت زیبد که تویی جانان
رنجی است مرا در تن زان چشم پر از افسون
دردی است مرا در دل زان زلف پر از دستان
رنجی که ز دیدارت در وقت شود راحت
دردی که زگفتارت در حال شود درمان
در بزم نیفروزد بی طلعت تو مجلس
در رزم نیاراید بی قامت تو میدان
بی طلعت تو مجلس بی ماه بود گردون
بی قامت تو میدان بی سرو بود بستان
از تازگی و سرخی لاله است تو را چهره
وز روشنی و پاکی لولوست تو را دندان
لولو نشنیدم من در بسد نوش آگین
لاله نشنیدم من در سنبل مشک افشان
صورتگر چینستان بر خط تو دارد سر
زیرا که ز خط داری عارض چو نگارستان
خطی است بدیع آیین بر دایره سیمین
جون خط شهاب الدین در مملکت سلطان
ممدوح هنرپرور بوبکر بلند اختر
جمشید همه لشکر خورشید همه ایران
صدری  که مباد او را تا دهر بود آفت
بدری  که مباد او را تا چرخ بود نقصان
از رسم بدیع او افروخته شد حضرت
وز رای رفیع او آراسته شد دیوان
تیمار هنرمندان گشته است بدو شادی
دشوار خردمندان گشته است بدو آسان
مخدوم شد از جاهش صد چاکر خدمتگر
ممدوح شد از جودش صد شاعر مدحت خوان
آن کاو نکند یادش یادش نکند گردون
وان کاو نبرد نامش نامش نبرد کیوان
آنجا که سخن گوید فرمان بردش دولت
وآنجا که هنر ورزد یاری کندش کیهان
تا فعل چنان دارد یزدان کندش یاری
تا قول چنان دارد دولت بردش فرمان
هرجند که از شوره بیرون ندمد سوسن
هرچند که از آتش بیرون ندمد ریحان
با آب سخای او ریحان دمد از آتش
با باد رضای او سوسن دمد از سندان
ای پیش معزالدین با حشمت و با تمکین
وی پیش قوام الدین با قدرت و با امکان
از قدرت و امکانت هر روز فزاید این
در حشمت و تمکینت هر روز فزاید آن
بی  رای تو بخشش را هرگز نبود حجت
بی طبع تو آتش را هرگز نبود نیران
آنجا که کنی همت حاتم بودت خادم
وآنجا که دهی نعمت چاکر بودت نعمان
با کین تو گر هرمز یک روز کند بیعت
با مهر توگرکیوان یک روزکند پیمان
کیوان شود از مهرت مسعودتر از زهره
هرمز شود ازکینت منحوس تر از کیوان
گر بگذردی دودی از خشم تو بر جنت
ور بر جهدی بادی از جود تو بر نیران
از خشم تو بر جنت رضوان شودی مالک
وز جود تو در نیران مالک شودی رضوان
آباد بر آن کلکت کز بخت لقب دارد
تدبیر گر دولت تصویرگر دوران
بیننده هر صورت بی دیده صورت بین
داننده هر حکمت بی خاطر حکمت دان
تیری است که رفتارش سنبل کند از نسرین
مرغی است که منقارش گوهرکند از قطران
ماند به یکی کوکب کش مشک بود گردون
ماند به یکی مرکب کش سیم بود میدان
زان ابر موافق را باشد سبب نصرت
چون تاج نهد بر سر بر عاج کند جولان
دو ابر همی بینم مضمر شده در فعلش
یک ابر همه راحت یک ابر همه طوفان
آن ابر موافق را باشد سبب نصرت
وین ابر مخالف را باشد سبب خذلان
نادر شده چون افسون از عیسی بن مریم
معجز شده چون ثعبان از موسی بن عمران
گویی  که تویی عیسی او هست تو را افسون
گویی که تویی موسی او هست تو را ثعبان
ای اصل همه نیکی در روشنی و پاکی
جسم تو همه جان شد جان تو همه ایمان
مدح تو معزی را شد فاتحه دفتر
سکر تو معزی را سد خاتمه دیوان
در نکته اشعارش مدح تو بود معنی
بر نامه اقبالش نام تو بود عنوان
هستند یک از دیگر زیباتر و نیکوتر
احسان توکردستش مداح تر از حسان
تا هفت زمین باشد از هفت فلک ساکن
تا هفت فلک باشد بر هفت زمین گردان
بر هفت زمین بادا اقبال تو تا محشر
احسان تو را احسنت احسنت تو را احسان
زیباتر و فرخ تر نیسان تو از تشرین
نیکوتر و خرم تر تشرین تو از نیسان
دوش رفتم به خیمه جانان
تازه کردم به بوی جانان  جان
آفتاب است زیر شب  گفتی
زیر زلف اندرون رخ جانان
گر به روز آفتاب رخشان است
پس چرا شد به شب رخش رخشان
جعد او بر شکوفه عنبر بار
زلف او بر ستاره مشک افشان
جان من زیر جعد او پیدا
دل من زیر زلف او پنهان
بود چوگان دو زلف وگوی زنخ
گوی و چوگانش را ز گل میدان
گوی سیمین شود به  هرحالی
هرکجا عنبری بود چوگان
زیر آن لب نهفته دندانش
همچو لولو نهاده در مرجان
من به دندان  گرفتم انگشتم
در غم عشق آن لب و دندان
گفتم ای دلفریب سیمین بر
ماه گویا تویی و سرو روان
در کنارم تو را سزد گردون
وز وثاقم تو را سزد بستان
گرچه با تو مرا خوش است وصال
ورچه دیدار توست قوت روان
از وصال تو خوشترست مرا
خدمت نور دولت سلطان
آفتاب تبار قتلغ بیک
میر گیتی گشای ملک ستان
آن که همنام شیر یزدان است
هست برهان قدرت یزدان
وان که سلطان برادرش خواند
همچو سلطان بود ز بخت جوان
چاکر جاه و قدر اوست زمین
بنده عقل ورای اوست زمان
کرد با رای او قضا بیعت
کرد با قدر او قدر پیمان
مهر او با موافقان رحمت
کین او با مخالفان طوفان
دل صا فیش چشمه خورشید
کف کا فیش چشمه حیوان
کوه با حلم او چو باد سبک
باد با طبع او چو کوه  گران
چون به رزم اندرون گشاد کمین
چون به جنگ اندرون کشید کمان
بفکند شیر شرزه را چنگال
بشکند پیل مست را دندان
بر جبین موافقانش نوشت
مهر او  هل اتی علی  الانسان 
بر جبین مخالفانش نوشت
کین او  کل من علیها فان 
ای امیری که زیر همت توست
برج خورشید و خانه کیوان
پدرت را ولایت است و تورا
جای بهرام و جاه نوشروان
بارگاه تو را ز قدر و شرف
زیبد از روی حور شادروان
خدمت شاه و طاعت پدر است
سیرت تو در آشکار و نهان
مقبلی لاجرم زخدمت این
خرمی لاجرم ز طاعت آن
شاعر شاه و مادح دولت
آفرین گوی توست و مدحت خوان
چون پیاده به مجلس تو شتافت
دهد از حال اسب خویش نشان
داشت اسبی که گاه گام زدن
بود با باد تیزرو یکسان
بحر جوشنده بود در رفتار
چرخ کوشنده بود در جولان
چون برو بودمی بیاسودی
پای و دست من از رکاب و عنان
بی سبب ناگهان بخفت و بمرد
مرگ او بود هم بر او تاوان
ای دریغا که ناگهان آورد
ملک الموت اسب من به  زیان
میزبان کن مرا خداوندا
تا نباشم پیاده و حیران
گر من از تو ستورکی خواهم
عذر من ظاهرست و حال عیان
هر ستوری که تو مرا بخشی
شکرگویم به پیش شاه جهان
تا پدید آید از خزان و بهار
گه زمستان و گاه تابستان
بر تو فرخنده باد فصل بهار
بر تو فرخنده باد جشن خزان
تا بپاید فلک تو نیز بپای
تا بماند جهان تو نیز بمان
از فضل و کفایت ز همه لشکر سلطان
یک خواجه که دیدست چو بوجعفر غیلان
آن بارخدایی  که ز سیر قلم او
آرام گرفته است همه کشور ایران
فرمانبر سیر قلمش گنبد گردون
خدمتگر خاک قدمش اختر رخشان
گردون جهاندیده ندیدست و نبیند
داناتر از او هیچ کس از گوهر انسان
ای خوب خصالی  که تویی قبله اقبال
وی پاک ضمیری  که تویی  مفخر اعیان
ارباب کفایت همه هستند محقق
زیرا که به تحقیق تویی مفخر ایشان
نور رخ زواری و انس دل احرار
جان تن احبابی و تاج سر اخوان
در چنبر فرمان تو آورد فلک سر
تا حشر سرش هست در آن چنبر فرمان
هر خاک که زیر قدم خویش سپردی
هر ذره از آن خاک بشد افسر کیوان
هر کاو به خلاف تو زند خیمه نصرت
گردون زند اندر دل او نشتر خذلان
شد پیکر بدخواه ز پیکان تو باریک
پیکان تو دادست بدو پیکر شیطان
گر هیچ کسی دفتر احسان بنویسد
نام تو کند فاتحه دفتر احسان
آرایش دیوان ز مدیح تو فزاید
زیرا که مدیح تو بود زیور دیوان
از مدح تو فخر آرم و از مهر تو نازم
هرچند منم شاعر مدحتگر سلطان
بی  مهر تو و مدح تو هرگز نزدم دم
کان جفت خرد دارم و این همبر ایمان
تا آب گوارنده نباشد بر مالک
تا آذر سوزنده نباشد بر رضوان
فرمانت روا باد چه در ملک و چه در دین
و اقبال به هر وقت تو را چاکر فرمان
خرم شده از حشمت تو مجلس احرار
روشن شده از طلعت تو محضر نیکان
لاغری یار من است از همه خوبان جهان
که بتی موی میان است و مهی تنگ دهان
خواهم آن را که بود چون دل من تنگ دهن
جو یم آن را که بود چون تن من موی میان
یار لاغر به همه  حال ز فربه بهتر
ور ندانی ز من آگاه شو و نیک بدان
خوشتر از شاخ سپیدار بود شاخ سمن
بهتر از نارون و مشک بود سرو روان
ماه چون نو شود از لاغری و باریکی
بنمایند به انگشت همه خلق جهان
گر ستونی بود از سیم نگیری در دست
باز سوی دهن آری چو خلالی بود آن
دوست لاغر را برگیری و یک فربه را
به دو صد حیله در آغوش گرفتن نتوان
فربهان را نتوان داشت نهان در هر جای
لاغران را به همه جای توان داشت نهان
سبکی شادی جان است و گرانی غم دل
بفروشم غم دل بازخرم شادی جان
جان سبک باشد و لاغر نبود جز که سبک
تن  گران باشد و فربه نبود جز که  گران
منم آن عاشق آشفته دل لاغردوست
جز بدین نام مرا پیش همه خلق مخوان
لاغری دارم و با او دل من سخت خوش است
صبر نتوانم از او یک نفس و نیم زمان
همچنین یار دلارام و چنین دلبر خوش
آفرین شرف الملک مرا داد نشان
قبله دولت ابوسعد خداوند سعود
دادگر محتشم داد ده داد ستان
آن که از بخشش او فخرکند ملک زمین
آن که از دانش او شاد بود شاه زمان
کف او جود عیان است و کف خلق خبر
دل او علم یقین است و دل خلق  گمان
بر گمان تکیه ندارند کجا هست یقین
وز خبر یاد ندارند کجا هست عیان
ای خداوند کریمان و دلیل دولت
ای سرافراز بزرگان و امین سلطان
پیش از این  گاه کفایت پس از این  گاه خرد
ننشست و ننشیند چو تو اندر دیوان
مشتری سعد فشاند به سر کلک تو بر
چون شود کلک تو بر سیم و سمن مشک فشان
استوار از قلم و دست تو بینم همه سال
ملک سلطان معظم ز کران تا به  کران
گوی تدبیر وکفایت زبزرگان بردی
پس از این کس نزند گوی و نبازد چوگان
باز نشناسد اگر نوشروان زنده شود
قلعه درگهت از سلسله نوشروان
قدم همت تو تارک کیوان سپرد
زان قبل راه نیابد به تو نحس کیوان
تن بدخواه و بداندیش تو چون ناله طفل
کند اندر شکم مادر فریاد و فغان
مهر و کین تو دهد سود و زیان همه کس
مهرتو سود پدید آرد وکین تو زیان
دل بدخواه تو چون خسته کند دست اجل
باشد از تیروکمان فلکش تیر وکمان
به فلک برشده مریخ و زحل زان دارد
تا غلامان تو را سازد پیکان و سنان
حور خواهد که  کند صورت او نقش بساط
چون نهی پای برین سدره و این شادروان
تخت تو جایگهی دارد بر عرش بلند
گر به حیلت رسد اندیشه مخلوق بدان
در بقای ازلی بخت یکی نامه نوشت
تا بر آن نامه مگر نام تو باشد عنوان
ننمودست جنان را ملک العرش به کس
وافریدست سرای تو نمودار جنان
گوهر سرخ  بروید ز همه روی زمین
گر دهد جود تو یک بار زمین را باران
ای  کریمی  که عنا را به عنایت ببری
برنتابم ز در و درگه تو نیز عنان
کردمی هوش و روان بر سر مدح تو نثار
گر مرا دست رسیدی به سوی هوش و روان
گر ثناهای تو گفتن نتواند دل من
ترجمان دل من بنده بود کلک و زبان
در و یاقوت من از همت وجود تو سزد
زان  کجا همت وجود تو چو بحرست و چوگان
تا بود راغ چو زنگار به هنگام بهار
تا بود باغ چو دینار به هنگام خزان
تا مکان است و درو خزد و بزرگی است مکین
تا به زیر قدم خرد و بزرگ است مکان
شاد بادند به درگاه تو هم خرد و بزرگ
تازه بادند به ایوان تو هم پیر و جوان
تن و جان و دل تو خرم و شادان و درست
برخور از جان و تن و کام دل خویش بران
المنه لله که خورشید خراسان
از برج شرف گشت دگرباره درخشان
المنه لله که گلزار به نوروز
بشکفت اگر مرد ز سرمای زمستان
المنه لله که بر شخص براهیم
آفت همه راحت شد و آتش همه ریحان
المنه لله که موسای پیمبر
کلی فرجی یافت ز فرعون و ز هامان
المنه لله که یعقوب به یوسف
خرم شد و در بست در کلبه احزان
المنه لله که یوسف به امارت
بنشست و عدو گشت اسیر چه و زندان
المنه لله که اندر کف داود
چون موم شد آهن نه به آتش نه به سندان
المنه لله که انگشتری ملک
کردند دگرباره در انگشت سلیمان
المنه لله که یونس به سلامت
رست از شکم ماهی و تاریکی ایوان
المنه لله  که در ظلمت بسیار
پنهان نشد از خضر نبی چشمه حیوان
المنه لله  که در مکه ظفر یافت
پیغمبر امی ز پس هجرت و هجران
المنه لله که شایسته دستور
بنشست به دستوری دستور به دیوان
المنه لله که آراست دگر بار
دیوان خراسان به سرافراز خراسان
آن بار خدایی که معین آمد و ناصر
بر ملک شه مشرق و در دولت سلطان
بوالقاسم مقبل که چو بوالقاسم مقبول
بگزیده خلق است و پسندیده یزدان
او کارگزار است که کار ملکان را
الا سر کلکش نشناسد سر و سامان
در دیده دین است خردمندی او نور
در پیکر ملک است هنرمندی او جان
یک چند شد از خدمت مخدوم و خداوند
دور از حسد حاسد و از فتنه شیطان
حاسد شد و در زاویه افتاد ز محنت
شیطان شد و در هاویه افتاد ز خذلان
پای عدو از بند بفرسود که دستور
با خواجه ما دست بکردست به پیمان
دی کان کفایت ز گهر سخت تهی بود
امروز امید است که خیزد گهر از کان
گر رنج بد از حسرت او بر تن احرار
ور درد بد از غیبت او بر دل اعیان
شد کار عجم خوب ز نقش قلم او
جامه ز علم خوب شود نامه ز عنوان
ای مهتری تو مدد دولت و اقبال
وی سروری تو شرف ملکت و ایمان
محتاج بزرگان به تو چون دهر به خورشید
محتاج  کریمان به تو چون  کشت به  باران
برنامه تو چشم وزیر شه مشرق
بر وعده تو گوش سپاه سر ایران
زودا که نهی روی بدان حضرت میمون
با مرتبه و کوکبه و خیل فراوان
زودا که پس از خواستن عمر تو گویم
از تو همه طاعت بود از ما همه عصیان
در خانه و در خیمه چو در شهر و چو در راه
هرگه که نهی مجلس و هرگه که نهی خوان
من بیش تو خواهم که بوم در همه وقتی
خالی نبود مجلس و خوانت ز ثناخوان
چون مدح تو خوانم ز تو بینم همه احسنت
چون شکر تو گویم ز تو یابم همه احسان
تا ابر در افشان بود از مرکز علوی
تا مهر درخشان بود از گنبد گردان
از فر تو تیمار خلایق شده شادی
وز سعی تو دشوار خلایق شده آسان
دیدار تو دیده ملک و خواجه لشکر
ایشان به تو دلشاد و تو دلشاد به ایشان
چون کرد پیش آهنگ را در زیر محمل ساربان
بر پشت پیش آهنگ شد از خیمه شمع کاروان
آن چون مه ناکاسته چون  گلبن پیراسته
همحون بهشت آراسته روشن چو خرم بوستان
صافی تن او نسترن بویا بر او یاسمن
نازان قد او نارون رنگین لب او ناردان
آن مایه حسن و لطف چون در پاک اندر صدف
چون آفتاب اندر شرف در مهد عالی شد نهان
جان و دلم در تاب شد چشم ترم پرآب شد
آن ماه در جلباب شد امید ببریدم ز جان
کردم سر راه جمل از خون دیده خاک حل
تا همچو اشتر در وحل عاجز بماندکاروان
آن نافه دلخواه من در زیر مهد ماه من
بگذشت تیز از آه من چون بر سر آتش دخان
هودج فراز کوه تن در هودج  آن سیمین ذقن
من بیش هودج گاه زن چون بندگان بسته میان
تا بر سر راه ای عجب پیش  آمدم در تیره شب
دیدم دیاری با تعب مهمان جانی با فغان
مار اندر او ببریده دم عقل اندر او ره  کرده گم
گور اندر او فرسوده سم از بیم شیران ژیان
حصنی چنین بوده حصین آباد و خرم پیش از این
از داده داد آفرین روی هزاران بوستان
چون قعر دوزخ با فزع چون خانه دیوان جزع
چون قصر یار با ورع  گشته به عالم داستان
درکنده از نیرنگها جوی در او سنگها
وآورده از فرسنگها آب ورا در آبدان
بر کاخ  کاخ افراخته بر برج برجی آخته
در حجره حجره ساخته چون  گلستان در گلستان
چون صبح روز از کوه سر برزد به میناگون سپر
جستم از آن ویران به در از قافله جستم نشان
بر ره ندیدم هیچکس پویان شدم برخاک و خس
از دور آواز جرس آمد به گوش من نهان
برهم دریدم راه را دریافتم دلخواه را
فرخنده فخر ماه را بر باره ای دیدم جوان
برده سبق از باد تک آکنده زان پولاد رک
هنگام جستن همچو سگ در دامن صحرا روان
افزون ز که کوهان او از عاج تر دندان او
از تیرها مژگان او از نوک سوفارش دهان
کوشش نگر خرمای تر دنبش به سان نیشکر
لعلش چو بلغاری سپر گردن چو خوارزمی کمان
پشتش به سان گردمه بی سرمه چشم او سیه
مهر شرف بر شانه گه داغ دول برگرد ران
رفتار چون کبک دری همچون مهارش مشتری
در چابکی چون سامری ساقش قضیب خیزران
درگامش از نشوا اثر آنگاه از ا شنان تر
گه زیر خاید گه زبر از لفج صابونش چکان
ناگه رسانید او مرا جایی که بودم در هوا
دیدم زمین را از قضا رنگی چو رنگ پرنیان
چنگال در نازل زدم صد بوسه بر محمل زدم
چون آتش اندر دل زدم شد وصل جانانم از آن
گفتم مرا خواهی همی از من وفا خواهی همی
حاجت روا خواهی همی شو قصه یوسف بخوان
با من توگر منزل کنی این رنج ما در دل کنی
مقصود من حاصل کنی بر درگه صاحبقران
بوستان شد زرد روی از وصل باد مهرگان
چون دم دلدادگان از هجر یار مهربان
هجر یار مهربان گر چهره را زردی دهد
بوستان را داد زردی وصل باد مهرگان
در هوا و بر چمن پوشید سنجاب و نسیج
کوه دیبا پوش را داد و زمین را طیلسان
شنبلیدی گشت از آشوبش نبات مرغزار
زعفرانی گشت از آسیبش درخت بوستان
باد در آشوب او بنهفت گویی شنبلید
ابر در آسیب او بسرشت گویی زعفران
گر نگشت از زر چمن سوداگر سرمایه دار
ور نگشت از در ناسفته هوا بازارگان
از چه معنی گشت باد اندر چمن دینار بار
وزچه حجت گشت ابر اندر هوا لولوفشان
سرد و پژمرده شدست اکنون جهان چون طبع پیر
چندگاهی بودگرم و تازه چون طبع جوان
گر جهان شد پیر و پژمرده نباشد هیچ باک
تا جوان و تازه باشد دولت شاه جهان
شاه شاهان سایه یزدان ملک سلطان که هست
طلعتش چون آفتاب و حضرتش چون آسمان
پادشاهی کز جلالش هست دولت پایدار
شهریاری کز جمالش هست ملت شادمان
تن ز شوق مهر او تازه است همچون دل به تن
جان به مهر مدح او زنده است همچون تن به جان
گر به مغرب بگذری از مدح او یابی اثر
ور به مشرق بنگری از جود او بینی نشان
دل ز مهر جسم او خالی نیابی در بدن
یک زبان خالی نیابی از مدیحش یک زمان
طاعت خالق به نزد عقل و دانش واجب است
خدمت سلطان عالم هست واجب همچنان
هرکسی  کاو طاعت حق را همی بندد کمر
همچنان در خدمت سلطان همی بندد میان
شهریارا بر فلک جرم زحل بر برج قوس
لرزه بیند چون تو را بینند با تیر و کمان
همچنان  کز چشمه خورشید عالم روشن است
روشن است از دولت تو گوهر الب ارسلان
گر ز بخت و چرخ باشد پادشاهی مستقیم
بخت تو با یک دل است و چرخ تو بایک زبان
گرکند تقدیر در عدل از تو روزی اقتراح
ور کند توفیق در جود از تو وقتی امتحان
آن یکی گوید خهی خورشید ناپیدا زوال
وان دگر گوید زهی دریای ناپیدا کران
بی بزرگی کس خداوندی نباید بر مجاز
بی هنر صاحب قرانی کس نیابد رایگان
چون تو را دادست یزدان هم بزرگی هم هنر
ملک و دین را هم خداوندی تو هم صاحبقران
تاکه هرنفسی ز تدبیر خرد باشد عزیز
تاکه هر چشمی زتاثیر روان باشد روان
در ستایش باد پیش تو همه ساله خرد
در پرستش باد پیش تو همه ساله روان
رای ملک آرای تو بر هر چه خواهی کامکار
دولت پیروز تو بر هرکه خواهی کامران
عالم از تو باد خرم چون جهان فصل بهار
بر تو فرخنده خزان فرخ و جشن خزان
یک امشب زبهر من ای ساربان
زدروازه بیرون مبر کاروان
درنگی بکن تا من از جان و دل
ز جانان و دلبر بپرسم نشان
که تیمار دلبر ز من برد دل
که اندوه جانان ز من برد جان
زمن جان و دل چونکه بیرون شدست
به دروازه بیرون شدن چون توان
گر امشب درنگی نباشد تورا
زچشمم رسد همرهان را زیان
به کشتی بود کاروان را نیاز
که دریا شدست از دو چشمم روان
من امشب همی بر سر کوی یار
زبهر دل و جان بر آرم فغان
مگر بر من عاشق مستمند
شود مهربان یار نامهربان
اگر یابم از یار مقصود خویش
به مقصد رسم با تو ای ساربان
میان چون کمرکرده از عشق یار
همه راه بندم  کمر بر میان
نهادست بار گران بر دلم
ز تیمار خویش آن بت دلستان
هیونی سبک پای باید مرا
که رنجه نگردد ز بار گران
هیونی  که  گویی بر اعضای او
مفاصل بپیوست بی استخوان
هیونی چو دیوانه دیوی زبند
برون خسته مانند تیر از کمان
چوگیرند شیران مهارش به دست
خرد را چنان باشد اندر گمان
که ثعبان همی طور سینا کند
به اعجاز دست کلیم شبان
چو ازگام او بر ره  کوفته
شود شکلهای مدور عیان
تو گویی بنایی عیان کرد چرخ
هزاران قمر بر ره و کهکشان
چو تابد ستاره زگردون پیر
بدو گویم ای بیسراک جوان
چراگاه تو تازه و سبز باد
همه خار او چون  گل و ارغوان
درای تو از زر و یاقوت باد
هوید تو از حله و پرنیان
تویی تیزرو مرکب بی رکاب
تویی زود دو باره بی عنان
همی  گوش دارم نفر تا نفر
همی چشم دارم زمان تا زمان
که تو با سلامت رسانی مرا
به درگاه دستور شاه جهان
پناه عجم صدر دین عرب
دل دولت و دیده دودمان
محمد روان تن محمدت
کز او شاد دارد محمد روان
وزیری  که بشکفت از او روی ملک
چو از فر باد صبا بوستان
رهی شد جهان پیش توقیع او
رها کرد توقیع نوشیروان
رسد مرد بر سدره المنتهی
اگر سازد از رای او نردبان
سخارا به خورشید و دریا و ابر
همی زد خرد پیش از این داستان
کنون تا دل و دست و طبعش بدید
بدان داستان نیست همداستان
به تدبیر او کرد صافی ملک
از اهل ستم خانه و ملک خان
به باغ مرادش درخت ظفر
ز چین سایه گسترد تا قیروان
خطی داد گردون به  اقبال او
که هستند سیارگان در ضمان
اگر زهره و مشتری را دهد
جهان آفرین دست و نطق و زبان
به بزمش کند زهره رامشگری
به خوانش شود مشتری مدح خوان
سزد میهمان شهریار زمین
کجا همت او بود میزبان
اگر میزبان دولت او بود
سزد آفتاب فلک میهمان
چنین منصبی را که او یافته است
ز پروردگار و ز صاحب قران
کمال حسب باید از نفس پاک
جمال نسب باید از خاندان
اثر باید از جنبش روزگار
مدد باید ازگردش آسمان
بزرگی نیابد کسی بر گزاف
وزارت نیابد کسی رایگان
ایا کامگاری که از رای توست
ملک بر ملوک عجم کامران
به پیکار خصم تو غرد همی
کجا هست در بیشه شیر ژیان
ز منقار باز تو ترسد همی
اگر هست سیمرغ در آشیان
سعادت در آن خانه گیرد کمین
که عرضت در آن خانه گیرد مکان
بود روز و شب بر در و بام او
قضا و قدر حاجب و پاسبان
زمانه ز بهر تو آرد پدید
همی زر وگوهر ز دریا و کان
به دریا و کان هر دو را مدتی
ز اسراف جود تو دارد نهان
به نام تو یک بیت تضمین  کنم
که منصورگفته است در باستان 
 درم از کف تو به نزع آمدست
شهادت نهندش همی در دهان  
زمین و زمان از تو نازد همی
که سعد زمینی و صدر زمان
بمان جاودان در جهان همچنین
وگرچه نماند جهان جاودان
نبودست مشکین دخان چراغ
چراغی است کلک تو مشکین دخان
میان ضمیر و خرد واسطه است
میان زبان و خرد ترجمان
اگر حاجب و حاکم ملک نیست
چرا با کمر باشد و طیلسان
مقیم است چون خیزران و صدف
به بحری که هرگز ندارد کران
به بحری که دارد مکین یافته است
دهان از صدف قامت از خیزران
بلند اخترا تا بدیدم تو را
مرا داد اختر ز حرمان امان
به نوروز رفتم ز درگاه تو
به درگاه باز آمدم مهرگان
کنون هست با تو خزانم بهار
اگر بود بی تو بهارم خزان
ز طبع من اقبال در مدح تو
قبول تو این شعرکرد امتحان
معانی همه صافی از مستعار
قوافی همه خالی از شایگان
مسلم کسی را بود شاعری
که دارد چنین ساحری در بیان
اگر چه معزی لقب یافتم
زسلطان ملکشاه آلب ارسلان
چو در مدح تو شعر من معجزست
مرا معجزی خوان معزی مخوان
همی تا هوی باهوا همبرست
در اختر چنین است آیین و سان
جهان را به مهر و بقای تو باد
هوایی که هرگز نبیند هوان
زتدبیر تو ملک را جاه و آب
ز توقیع تو خلق را نام و نان
ملک شادمان از تو و رای تو
تو از دولت و رای او شادمان
به دارالملک باز آمد تن آسان
خداوند بزرگان خراسان
بهای ملت حق فخر امت
قوام ملک صدر دین یزدان
سپهر جاه و خورشید محامد
محمد کدخدای شاه ایران
خداوندی که خشنودی و خشمش
کلید نصرت است و قفل خذلان
عذاب و رحمت است از کین و مهرش
که کین و مهر او کفرست و ایمان
اگر چه نیست میزان  همتش را
سخن را خاطر او هست میزان
بدان میزان همی سنجد سخن را
سخن سنجد بلی مرد سخندان
ز دست او شگفت آید خرد را
جو بارد کلک او بر سیم قطران
خرد را زان شگفت آید که دستش
همی سازد ز قطران آب حیوان
چنان چون بگذرد سوزن ز ملحم
به هیجا بگذرد تیرش ز خفتان
کمان چون پیش تیرش خم دهد پشت
سعادت روی بنماید ز پیکان
حسامش را لقب دادست نصرت
پرند آب رنگ آتش افشان
که رنگ آب دارد در نمایش
ولیکن آتش افشاند به میدان
سمندش را همی خواند زمانه
براق بحر موج چرخ دوران
که موج بحر دارد گاه کوشش
که دور چرخ دارد روز جولان
ز فعل او مقمر پشت ماهی
ز گوش او منقط روی کیوان
به پیکر هست همچون طور سینا
بر او صدر اجل موسی عمران
چو گیرد مقرعه در دست  گویی
که موسی مر عصا را کرد ثعبان
چو بدرفشد کفش گویی که موسی
ید بیضا برآورد از گریبان
قوی و روشن است از دو محمد
دل اسلام و چشم هر مسلمان
یکی پیغمبری را بود حجت
یکی نیک اختری را هست برهان
یکی شد در عرب مختار سادات
یکی شد در عجم مخدوم اعیان
یکی آورد قرآن معجز خویش
یکی را شد سخن معجز چو قرآن
یکی از خلد رضوان آگهی داد
یکی  کرد از خراسان خلد رضوان
یکی انسان عین اندر نبوت
یکی اندر وزارت  عین انسان
یکی را از ملک تنزیل و تاویل
یکی را از ملک تمکین و امکان
بدان افروخته محراب و منبر
بدین آراسته درگاه و ایوان
به عقبی آن شفیع زلت این
به دنیا این پناه ملت آن
ایا از عدل تو شاه عجم شاد
خلیفه شاکر و خشنود سلطان
رهین منت تو میر غزنین
غریق نعمت تو خان توران
به ملک اندر نکردی هیچ کاری
که به بود آن  کار بر عقل تو تاوان
نگفتی یک سخن در هیچ معنی
که  گشتی زان سخن وقتی پشیمان
همیشه همت و رای تو آن است
که  کاری را دهی ترتیب و سامان
کنی آزاده ای را صید منت
کشی گردن کشی را زیر فرمان
به کین تو نیارد دست بردن
اگر باز آید اکنون پور دستان
اگر دستان جادو زنده گردد
نیارد کرد با تو مکر و دستان
کجا داغ ستوران تو بیند
پلنگ و شیر در کوه و بیابان
شوند از حشمت تو سست چنگال
شوند از هیبت تو کند دندان
جمال توست پیدا در وزارت
اگر شد فر فخرالملک پنهان
کرا درد و دریغش بود در دل
ز دیدار تو گشت آن درد درمان
اگر شد چشم ما گریان ز هجرش
ز وصل تو لب ما گشت خندان
ز اقبال تو فخر آورد بر خلد
زمین مرو در فصل زمستان
ز فر تو کنون شهر نشابور
همی فخر آورد بر مرو شهجان
خراسان چون یکی نامه است  گویی
در آن نامه هنرهای تو عنوان
چرا نازس به ایوان کرد کسری
حرا فخر از خورنق  کرد نعمان
که نعمان رفت و فانی شد خورنق
که کسری رفت و باطل گشت ایوان
بنای شکر و مدح تو نکوتر
که هستش لفظ و معنی اصل و ارکان
بنای تو که آن را تا قیامت
نیارد کرد گردون پست و ویران
نه بامش راگزند از ابر و خورشید
نه بومش را نهیب از باد و باران
نه رنگ و نقش آن آفت پذیرد
اگر گیرد همه آفاق طوفان
خردمندان ا چنین ا باشند بانی
خداوندان ا چنین ا سازند بنیان
به  گیتی زیرکان بسیار دیدم
به عالم مقبلان دیدم فراوان
ندیدم هیچ زیرک را بدین حال
ندیدم هیج مقبل را بدین سان
خداوندا همان کردی تو با من
که با حسان پیمبر کرد احسان
من اندر مدح تو آن  گویم اکنون
که در مدح پیمبر گفت حسان
چنان خواهم کجا مدح تو خوانم
که بفشانم به  خدمت پیش تو جان
چو جان افشان همی ممکن نگردد
کنم پیشت زخاطر گوهر افشان
چو کردم مدح اسلاف تو مجموع
به مدح تو مزین  گشت دیوان
روان شد شعر من در آل اسحاق
چو شعر رودکی در آل سامان
فلک تاخیر و نسیان پیشه دارد
نبندم دل در آن تاخیر و نسیان
که هرکاری که دشوارست بر من
به یک ساعت  کند رای تو آسان
همیشه تا سیاه و تیره باشد
به عاشق بر شب هجران جانان
ز محنت روزهای دشمنت باد
سیاه و تیره چون شبهای هجران
همیشه تا که نقصان و زیادت
بود بر ماه و بر گردون گردان
قبولت در زیادت باد هر روز
عدو را زان زیادت باد نقصان
همه روز تو فرخ باد و میمون
به ایلول و به  کانون و به نیسان
تو در صدر وزارت همچو آصف
ملک بر تخت شاهی چون سلیمان
ماهرویا روی در اقبال دارد بوستان
هرکه را اقبال خواهد می خورد با دوستان
می خور اندر بوستان با دوستان هنگام گل
خوش بود هنگام گل با دوستان در بوستان
ارغوان و گل همی از پرده بنمایند روی
تخت زیرگل بریم و رخت زیر ارغوان
از گل و مل دستها خالی نباید داشتن
جام مل باید در این وشاخ گل باید در آن
برگ  گل بر شاخ  گل  گویی برون آورده بار
گوهر کوه بدخش ازگوهر کوه بشان
خوشه خوشه لولو و یاقوت را ماند همی
دسته دسته یاسمین وگل به دست باغبان
شد دل طاوس شاد از شنبلید از بهر آنک
زعفران رنگ است و دل را شاد دارد زعفران
گر نه باد از مشک و ابر از در توانگر گشته اند
باد چون شد مشکبار و ابر چون شد درفشان
گر نه بیدل گشت بلبل چون کند چندین خروش 
ور نه عاشق  گشت قمری چون  کند چندین فغان 
بوستان اکنون چو بزم خسروان آراسته است
وندراو بلبل غزل  خوان است و قمری مدح  خوان
بانک مرغ اکنون همی ما را درآویزد به دل
بوی باغ اکنون همی ما را برآمیزد به  جان
یاد بوی بوستان و باده و باد بهار
یاد روی دوستان و سبزه و آب روان
هم جهان با ما و هم ما با جهان سازنده ایم
شرط باشد گر جوان سازنده باشد با جوان
مهرگردون باغ را از مهربانی کرد نو
نو کنیم از سرکنون مهر نگار مهربان
تازه باید روی ما در مهر کز تحویل مهر
تازگی دارد جهان چون دولت شاه جهان
داور دارنده ایران و دارای عجم
ارسلان ارغو پناه گوهر الب ارسلان
شهریار شهر بند و داور کشور گشای
پادشاه ملک بخش و خسرو گیتی ستان
آن جهانداری که از تیغش همی گیرد یقین
آن شگفتیها که مردم را نباید در گمان
فضل یابد بر زبان چون روی او بیند بصر
فخر آرد بر بصر چون مدح او گوید زبان
از اجل نبود امان آن را که زو یابد نهیب
وز فلک نبود نهیب آن را که زو یابد امان
گو بیا از مهر وکینش ساعتی اندازه گیر
هرکه خواهد تا ببیند مایه سود و زیان
تیر او چون با کمان پیوسته  گردد در نبرد
قامت چون تیر اعدا چفته گردد چون کمان
از نبوت چون کشید اندر دهان اژدها
چوب موسی صدهزاران سامری در یک زمان
بی نبوت تیغ او چون اژدها شد روز رزم
صد هزاران جان دشمن را کشید اندر دهان
موجب فتح است هر سالی رکاب فرخش
فتح پیش آید سبک چون شد رکاب اوگران
حجت و برهان این در سال ماضی دیده ای
باش تا در سال مستقبل ببینی بیش از ان
باش تا سازد ز بهر او امیرالمومنین
جامه و تاج و لوا و خواندش صاحب قران
باش تا بردارد و زیر نگین آرد سه گنج
گنج باد آورد وگنج گاو و گنج شایگان
باش تا غرنده و برنده گردد بر ظفر
کوس او در روم و هند و تیغ او در قیروان
بس بود دیدار او چندین سعادت را دلیل
بس بودکردار او چندین بشارت را نشان
خسروا مریخ را با آفتاب از بهر تو
بیعتی رفته است بر فتح و ظفر برآسمان
این یکی بر فتح تو دارد به اوج اندر وطن
وان دگر بر نصرت تو بر شرف دارد مکان
گر برین بیعت نبودست اتفاقی پس چرا
خانه آن جای این شد خانه این جای آن
کی توان کردن تو را با رستم دستان قیاس
گرچه رستم بود در گیتی به  مردی داستان
بود رستم پهلوان لشکر کاوس شاه
هست در لشکر چو رستم مر تو را صد پهلوان
در خط فرمان رستم سیستان بود و هری
تو به رستم داده ای اینک هری و سیستان
مدتی ملک خراسان آل سامان داشتند
بعد از ایشان داشت شاه کابل و کابلستان
هر یکی  را بود رسمی دیگر و کاری دگر
نامه ایشان بخواه و قصه ایشان بخوان
تا از ایشان هیچ شاه و هیچ خسرو در دو سال
کرد چندین فتح  گوناگون به شمشیر و سنان
در هنر پیشی تو وایشان در زمان بودند پیش
هست پیشی در هنر زان به  که پیشی در زمان
شک و شبهت نیست اکنون خلق را درکار تو
کار تو روزست و روز از خلق کی ماند نهان
آنکه دورست از تو کردی گوش او را پرخبر
وان که نزدیک است کردی جسم او را پرعیان
عالمی اکنون غریق منت و شکر تواند
تو غریق منت و شکر خدای غیب دان
شکر او کن تا شوی بر هرکه خواهی  کامکار
نام او بر تا شوی بر هر که خواهی  کامران
تا که از باد بهاری بشکفد شاخ سمن
تا شود پژمرده از باد خزان برگ رزان
نیکخواهت باد چون شاخ سمن وقت بهار
بدسگالت باد چون برگ رزان وقت خزان
آسمان خطی نوشته بر بقای عمر تو
زهره بر خطش گواه و مشتری بر او ضمان
لشکر و ملک تو چون گفتار مردم بی قیاس
دولت و عمر تو چون رفتار گردون بی کران
جشن نوروزت مبارک بخت پیروزت دلیل
مجلس تو بزم خرم همچنین تا جاودان
پیش تخت تو معزی خواند شکر تهنیت
هم به جشن نوبهار و هم به  جشن مهرگان
نوروز بساط نو گسترد به گلزاران
در باغ بساط دی بربود چو عیاران
بشکفت بهار نو شرط است نگار نو
ما و می و یار نو بر دامن کهساران
خوش گشت کنون عالم شادند بنی آدم
دلها همه شد خرم خاصه دل میخواران
شد باغ پر از دیبا شد دشت بر از مینا
بر هر دو بود زیبا می خوردن هشیاران
از قمری و از بلبل در هر چمنی غلغل
گلزار ز بوی گل چون طبله عطاران
با طالع فرخنده باغ ازگهر آکنده
وز ابر پراکنده لولو بدل باران
خوبان بر دلبازان از خوبی خودنازان
با غمزه چو غمازان با طره چو طراران
اندر چمن و گلشن از سوسن و گل خرمن
ما برگل و بر سوسن تکیه زده با یاران
اقبال ندیم ما وافروخته دیم ما
بدخواه ز بیم ما دلخسته چو بیماران
در طبع همه شادی در دست همه رادی
وز بخت به آزادی خورشید جهانداران
سلطان بلند اختر شاهنشه دین پرور
شاهی که ستد یکسر جباری جباران
ای شاه تاج داران وی تاج شهریاران
گردون کامکاری خورشید کامکاران
گر عید روزه داران بر خلق هست فرخ
دیدار توست فرخ بر عید روزه داران
جز تو جلال دولت نامد زپادشاهان
جز تو جمال ملت نامد ز شهریاران
آن  کاو تو را ببیند باشد ز نیکبختان
وان کاو تورا شناسد باشد ز بختیاران
تا دین مصطفی را یاری و حق شناسی
دولت به تو بنازد چون مصطفی بهاران
بشکفت روی  گیتی از فر دولت تو
مانند باغ و بستان در فصل نوبهاران
ابری است دست رادت بخشنده بر خلایق
این بدره های گوهر وان قطره های باران
منسوخ  گشت شاها با علم و سیرت تو
هم سیرت بزرگان هم حلم بردباران
هر روز بر رعیت رحمت همی فزایی
این است پادشاها رسم بزرگواران
ای آتش حسامت آب حسود برده
وز باد سر حسودت مانند خاکساران
چرخ است مرکب تو ماه تمام زینش
مهرست طلعت تو سیارگان سواران
یک تن همی نیارد با مرکبت جهیدن
با سنگ سخت خارا چون  گشت خار خاران
امسال روم و چین را هست از تو استواری
سال دگر نشانی در مصر استواران
گر ره دهی به خدمت پیشت میان ببندد
فغفور چون غلامان قیصر چو پرده داران
آنجا که برگماری لشکر به دشمنان بر
گرید مخالف تو چون ابر در بهاران
وانجا که در مصافی خنجر همی گذاری
در خدمت تو نصرت باشد ز حق گزاران
وآنجا که صید جویی در خون  گور و آهو
کهسار و دشت و وادی گردد چون لاله زاران
از بهر آنکه باشد نخجیر خنجر تو
آید همی به صحرا آهو ز کوهساران
شاها خدایگانا چون شعر من شنیدی
خوانند تا قیامت شعرم نکو شعاران
گر پیش خویش خوانی من بنده را معزی
بر درگه تو باشد بختم ز خواستاران
بسیار راهواران هستند حاسد من
لنگی همی نمایم در پیش راهواران
تا هست جای بلبل تا هست جای قمری
گه در میان بستان گه در سر چناران
بنشان غبار روزه بنشین به شادکامی
مگذر تو از زمانه گیتی همی گذاران
با دولت و سعادت با خرمی و شادی
چون عید روزه داران بگذار صدهزاران
نوروز بساط نو گسترد به گلزاران
وز باغ بساط دی بربود چو عیاران
بشکفت بهار نو شرط است شکار نو
ما و می و یار نو بر دامن کهساران
خوش گشت کنون عالم شادند بنی آدم
دلها همه شد خرم خاصه دل میخواران
شد باغ پر از دیبا شد دشت پر از مینا
بر هر دو بود زیبا می خوردن هشیاران
از قمری و از بلبل در هر چمنی غلغل
گلزار ز بوی گل چون طبله عطاران
بر طالع فرخنده باغ ازگهر آکنده
وز ابر پراکنده لولو به دل باران
خوبان به دل یازان از خوبی خود نازان
با غمزه چو غمازان با طره چو طراران
اندر چمن و گلشن از سوسن و گل خرمن
ما بر گل و بر سوسن تکیه زده با یاران
اقبال ندیم ما افروخته دیم ما
بدخواه ز بیم ما دلخسته چو بیماران
در طبع همه شادی در دست همه رادی
وز بخت به آزادی خورشید جهانداران
سلطان بلند اختر شاهنشه دین پرور
شاهی  که ستد یکسر جباری جباران
شدست روز همه خلق فرخ و میمون
به روزگار شه نیک بخت روزافزون
شه زمانه ملکشاه کافرید خدای
همیشه طالع او سعد و طلعتش میمون
به طلعتش همه ساله منورست زمین
چنانکه هست منور به طالعش گردون
قیاس گردون با همتش که داند کرد
که پیش همت عالیش هست  گردون  دون
همی چو شهر نماید ز لشکرش صحرا
همی چو کوه نماید ز موکبش هامون
به فتح رایت او را صفت  کنند همی
چو چرخ را به تحرک چو خاک را به سکون
قضای کن فیکون  بی مراد او نرود
که هست جفت مرادش قضای کن فیکون
شمار بخشش او را کسی نداند چند
قیاس دانش او را کسی نداند چون
چنانکه طاعت او مایه خردمندی است
خلاف طاعت او هست بی خلاف جنون
عظیم تر ز خلافش جنون ندانم من
وگرچه در مثل آمد که الجنون  فنون 
بشیر پیکر گرزش نگه کن و بشناس
که گاو پیکر بودست گرز افریدون
میان شاه و فریدون تفاوت است چنانک
میان شیر دلیر و میان  گاو زبون
ایا به خدمت تو هر تنی شده مشغول
و یا به طاعت تو هر دلی سده مرهون
ز مهر تو به تن اندر شکفته  گردد جان
زکین تو به دل اندر فسرده گردد خون
به عدل و فتح ستایند روزگار تو را
که عدل را تاریخ است و فتح را قانون
چو بحر شد ز مدیح تو خاطر شعرا
سخن صدف شد و معنی چو لولو مکنون
خدای دارد هر بنده ای که بنده توست
زنایبات معاف و ز حادثات مصون
ز خط حکم تو بیرون برد کسی سر خویش
که پای او ز خط زندگان بود بیرون
در آن دیار که شمشیر تو برهنه شود
به  خون بدکنشان خاک او شود معجون
ز آب دیده خصم تو زعفران روید
کجا ز آذر تیغ تو روید آذریون
کسی  که با تو دلش چون الف نباشد راست
ز هیبت تو شود قامتش خمیده چو نون
به سخره  کردن آشفته لشکر سرکش
به زنده کردن دیرینه زنده مدفون
بس است تیغ تو را چون  کلیم را ثعبان
بس است جود تو را چون مسیح را افسون
خجسته ملک تو باغی شکفته را ماند
پر از درخت و  ا ز اسپرغمان ا  گوناگون
تو بر مراد دل خویش هرکجا خواهی
به باغ خویش تماشا همی کنی ایدون
رسیده فوج سپاهت به موج جیحون پار
رسیده تاب حسامت به آب دجله کنون
زدند پرده سرای تو بر لب دجله
هنوز گرد سپاه تو بر لب جیحون
درین خجسته سفر بر ظفر بس است تو را
خدای عزوجل یار و بخت راهنمون
همی دلیل کند خسروا که زود نه دیر
کند سیاست تو تخت بدسگال نگون
به نیزه سر بربایی ز حاسد مکار
به تیغ جان بستانی ز دشمن ملعون
کلید نعمت قارون تو را به  دست آید
فرو شود به زمین دشمن تو چون قارون
همیشه تا ز بهار و خزان زمین و هوا
شود چو چهره لیلی و چون دم مجنون
هوا گسسته کند رشته های مروارید
زمین نهفته کند فرشهای بوقلمون
گل شکفته بروید ز دامن کهسار
زلاله ها همه گلگون شود رخ هامون
تو باش خسرو اقران و پادشاه قران
تو باش قبله شاهان و پیشگاه قرون
سر موافق تو سبز و دولتش پیروز
رخ مخالف تو زرد و اخترش وارون
خدایا دور کن چشم بد از این دولت میمون
وزین شاه مبارک رای ملک آرای روزافزون
شه شرق ارسلان ارغو که هست اندر جهانداری
به بهروزی چو اسکندر به بیروزی چو افریدون
به هر ماهی که نوگردد نصیب او ز هفت اختر
یکی ملک است دیگر سان یکی فتح است دیگرگون
خردمندان دولت را به تاریخ فتوح اندر
شگفتیها زیادت گشت ازین معنی که رفت اکنون
ملک چون سوی مرو آمد سپه را داد دستوری
به قهر و غارت گردن کشان مفسد و ملعون
سپاه او همه بودند شیران و جهانگیران
ظفر بر تیغشان عاشق هنر بر طبعشان مفتون
زدوده تیغها اندر کف ایشان چو نیلوفر
شده نیلوفر از خون بداندیشان چو آذ ریون
زمین از عکس خنجرشان شده مانند بیجاده
هوا از رنگ مطردشان شده مانند بوقلمون
غریو و نعره ایشان به سوی مه شد از ماهی
تبه شد بدسگالان را طلسم و تنبل و افسون
یکی شد مرده در بیشه یکی شد کشته در وادی
یکی شد خسته بر بالا یکی شد بسته بر هامون
یکی را باد در حنجر ز تلخی  گشت چون حنظل
یکی را مغز در تارک زسردی گشت چون افیون
یکی را شد به طبع اندر ز فکرت شادمانی غم
یکی را شد به چشم اندر زحیرت روشنایی خون
برفتند از میانشان چندکس آشفته و حیران
بجستند از میانشان چند تن بیچاره و محزون
زهی رای سر شاهان زهی عزم شه ایران
مدار دولت عالی دلیل طالع میمون
دلیران را به کردار زبونان خسته جان و تن
امیران را به کردار اسیران کرده خوار و دون
اگر لشکرکشد زایدر شه مشرق به ترکستان
خطر جفت ختاگردد بلا جفت بلاساغون
سپاهش در خراسان است و سهمش بر لب دجله
رکابش در نشابورست و بیمش بر لب جیحون
تف تیغ و دم خشمش همیشه بر بد اندیشان
به سان دعوت موسی است بر هامان و بر قارون
یکی را تیغ او در آب با هامان کند همبر
یکی را خشم او در خاک با قارون  کند مقرون
همیشه روزگار خسرو مشرق چنین خواهم
سعادت را شده تاریخ و دولت را شده قانون
خدایش ناصر و رهبر سپهرش بنده و چاکر
حسودش هر زمان کمتر فتوحش هر زمان افزون
ولی در حفظ فرمانش عزیز از طالع فرخ
عدو در بند و زندانش ذلیل از اختر وارون
جشنی  است بس مبارک عیدی  است بس همایون
بر شهریار گیتی فرخنده باد و میمون
شاهی که طلعت او هر روز بندگان را
عیدی بود مبارک جشنی بود همایون
آنجا که هست  کامش باکام اوست دولت
وانجا که هست رایش بارای اوست گردون
تا آخته است خنجر پرداخته است  گیتی
از دشمنان مفسد وز حاسدان ملعون
هر سال ایزد او را ملکی دهد دگرسان
هر ماه دولت او را فتحی دهد دگرگون
گه  گرد لشکر او خیزد ز آب دجله
گه ماه رایت او تابد زآب جیحون
بفزود دانش او بر دانش سکندر
بگذشت بخشش او از بخشش فریدون
با عدل او نماند جور و فساد و آفت
با تیغ او نپاید بند و طلسم و افسون
در دولتش چه  گویم کز وصف هست برتر
در همتش چه  گویم کز وهم هست بیرون
بحری است دست رادش بحری  که موج او در
ابری است تیغ تیزش ابری که قطر او خون
از رنگ وز نمایش نیلوفرست تیغش
نیلوفری ندیدم کز وی دمد طبر خون
ای خسروی که رادی بر دست توست عاشق
ای عادلی که شادی بر طبع توست مفتون
ملت به توست قایم همچون عرض به جوهر
دولت به توست باقی همچون رصد به قانون
در خاک همچو قارون رفتند دشمنانت
نشگفت اگر بر آری از خاک  گنج قارون
گشتست عید فرخ با ماه دی موافق
در بزمگاه عالی باید دو آتش اکنون
از گونه یک آتش پرلاله  گشت ساغر
از قوت یک آتش پر لعل  گشت  کانون
شاها به این دو آتش بفز ای شادکامی
وز عکس هر دو آتش بفروز روی هامون
دایم شنیده باداگوشت سماع مطرب
دایم گرفته بادا دستت شراب گلگون
در جشن دین سماطت چون جشن دین مبارک
بر ماه نو نشاطت چون ماه نو در افزون
آن غالیه گون  زلف بر آن عارض گلگون
شیری است درآویخته از عاج و طبرخون
وان خط سیه چون سپه مورچگان است
بر برگ  گل و برگ سمن  کرده شبیخون
ای بر لب شیرین تو عابد شده عاشق
وی بر خط مشکین تو زاهد شده مفتون
نخلی است تو را ساخته از سیم و بر آن نخل
از لعل رطب ساخته وز غالیه عر جون
داری بدو بیجاده درون سی و دو لولو
وآن لولو و بیجاده به شکر شده معجون
گویی که دو زلف تو دونونی است زعنبر
خال تو چو از غالیه نقطه زده بر نون
ماهی تو به دیدار و منم از غم تو زار
چون ماهی در خشک و چو در ماهی ذوالنون
زین سان که منم در طلب روی تو ای دوست
هرگز نبد اندر طلب لیلی  مجنون
بی  تو دل من هست چو کانون پر آتش
وز عشق تو سردست دمم چون مه کانون
گر بادم سردم دل گرم است عجب نیست
اندر مه کانون نه عجب آ تش و کانون
ای عاشق دل شیفته بگذر ز ره عسق
کز وسوسه عشق تو بود اختر وارون
دل بازکش از عشق سوی مدح شهنشاه
کز مدح شهنشاه بود طایر میمون
روزی ده آفاق که روز همه آفاق
گشته است به دیدار همایونش همایون
شاهی  که به همت بگذشت از سر کیوان
شاهی که به دولت بگذشت از سر گردون
کیوان شده زیر قدم همت او پست
گردون شده زیر علم دولت او دون
گرد سپهش خاسته از مشرق و مغرب
ماه علمش تافته بر دجله و جیحون
از هیبت او دیده خصمان شده پردرد
وز خنجر او خانه خانان شده پرخون
از دجله و جیحون بستد داد وزین بس
یا نوبت نیل است دگر نوبت سیحون
ای جام تو در بزم طرب را شده مرکز
وی تیغ تو در رزم ظفر را شده قانون
ای خلق تو خوشبوی تر از عنبر سارا
وی لفظ تو پاکیزه تر از لولو مکنون
دارنده دهری و نیی گردش افلاک
روزی ده خلقی و نیی ایزد بیچون
شاد است به پیروزی تو جان سکندر
زنده است به بهروزی تو نام فریدون
با عزم تو ناچیز بود تنبل و دستان
با حزم تو بیهوده بود چاره و افسون
اندر بر عزم تو چه صحرا و چه دریا
واندر بر حزم تو چه بالا و چه هامون
ایزد به تو دادست همه ملک جهان را
سلطان جهاندار جهانبان تویی اکنون
هر روز تو را نامه فتحی است دگرسان
هر روز تورا مژده ملکی است دگرگون
اعدات چو قارون همه در خاک نهفتند
تا چرخ تو را داد همه نعمت قارون
کار تو در اقبال رسیدست به جایی
کانجا نرسد وهم هزاران چو فلاطون
جاوید شها عمر تو در خط بقا باد
وز خط بقا باد بداندیش تو بیرون
تا عارض گلرنگ بود سیمبران را
بر دست تو بادا قدح باده گلگون
در دولت و پیروزی و اقبال همی باد
ملک و سپه و گنج تو هر روز در افزون
صنع یزدان بی چگونه و چون
داد ما را چهار چیز کنون
که بدان هر چهار بخت بلند
روز ما کرد فرخ و میمون
موسم عید و روزگار بهار
فتح غزنین و موکب خاتون
تاج دنیا و دین خداوندی
که به دولت رسید بر گردون
قبله سروران ملک آرای
مادر خسروان روزافزون
خانه ملک هر دو خسرو را
از لب دجله تا لب جیحون
دولت و دین و داد او هر سه
سقف و دیوار و قاعده است و ستون
دو پسر دارد او که در شاهی
پیش هر دو رهی سزد هامون
آن برادر گزیده چون موسی
وین برادر ستوده چون هارون
آن یکی در هنر چو اسکندر
وین دگر در ظفر چو افریدون
هر دو را نرم آسمان درشت
هر دو را رام روزگار حرون
ای جهان را ز تو بها و شرف
چون صدف را ز لولو مکنون
کردگار جهان همی سازد
کار تو بی عزایم و افسون
چرخ چون تو به صد هزار قران
ننماید به صد هزار قرون
هرکجا مهد و کوکب تو بود
مملکت را بود قران و سکون
ای بسا قامتا به شکل الف
که شود پیش تو به صورت نون
در سپاهان شدی به طالع سعد
هم بدان طالع آمدی بیرون
دولت اندر شدنت راهنمای
بخت در آمدنت راهنمون
بودی آنجا ز حادثات معاف
هستی اینجا ز نایبات مصون
حضرت و بارگاه سلطانی
از تو شد فخر و جاه را قانون
تهنیت شد به عمر او موصول
عافیت شد به شخص او مقرون
شاه سنجر به دولت تو گشاد
از در بست تا لب سیحون
پدر و جد او کجا دیدند
آنچه او دید ز ایزد بی چون
هست بر طبع او هنر عاشق
هست بر تیغ او ظفر مفتون
مال قارون به او سپرد خدای
در زمین رفت خصم چون قارون
تا نه بس دیر در ولایت هند
بگشاید همی بلاد و حصون
زود باشد که از در غزنین
درجهای جواهر مخزون
گله اسب و بدره زر و سیم
زنده پیلان و اشتران هیون
جامه های بدیع رنگارنگ
تحفه های غریب گوناگون
من زدم فال و بس عجب نبود
گر به اقبال تو شود ایدون
که به اقبال تو خداوندی
نبود زیر چرخ آینه گون
شادکامی تو از سه فرزندست
که جهان هر سه را شدست زبون
این جهان با شماست یک سر راست
هست با دیگران چو بوقلمون
هرکه خصم شما شود در ملک
ایزد آن خصم را کند ملعون
اجل آن خصم را بسوزد جان
فلک آن خصم را بریزد خون
سپهش را کند زمانه هلاک
علمش را کند ستاره نگون
گرچه باشد عزیز گردد خوار
ور چه باشد شریف گردد دون
زین عجایب خبر دهند همی
کوه و دریا و وادی و هامون
بیش باشد ز قطره باران
گر کسی شرح این کند موزون
تا بروید به باغ سوسن وگل
لاله و شنبلید و آذریون
بر تو فرخنده باد عید و بهار
دوستان شاد و دشمنان محزون
به تو نزدیک باد اختر سعد
دور باد از تو اختر وارون
آنچه مقصود و کام و همت توست
کرده حاصل قضای کن فیکون
این روزگار فرخ وین موسم همایون
بر تاج دین و دنیا فرخده باد و میمون
خاتون باک سیرت کاندر سرای دولت
هرگز بزرگتر زو ننشست هیچ خاتون
هست از همه بزرگان در شرق و غرب عالم
با دولتی دگرسان با حشمتی دگرگون
با قدر او ز گردون کس را سخن نشاید
زیرا که هست گردون در پیش قدر او دون
اقبال او رسیدست از روم تا به توران
فرمان او رسیدست از نیل تا به سیحون
بر رسم و سیرت او مفتون شدست دنیا
تا دولت مساعد بر عمر اوست مفتون
چونانکه شاه سنجر نازد ز طلعت او
اسفندیار نازید از طلعت کتایون
سعی و عنایت او اندر عراق و غزنین
کردست خسروان را دلها به شکر مرهون
از حسن اعتقادش شد شهریار عادل
در ملک چون سکندر در فتح چون فریدون
چون در عراق سلطان لشکر کشید و پیلان
گفتی گرفت عالم سیل فرات و جیحون
از جوش و توش لشکر چون شهرگشت صحرا
وزلون و شکل پیلان چون کوه گشت هامون
پیش مصاف خصمان از بهر فتح سلطان
وهم دعای او شد بهتر ز حرز و افسون
از دشمنان ملعون شد رزمگاه خالی
چون حمله برد سلطان بر دشمنان ملعون
گر مهر و رحمت او اندر میان نبودی
بسیار سوختی دل بسیار ریختی خون
پیغام و نامه او گر در میان نبودی
ناآمد از سپاهان محمود شاه بیرون
با کام هر دو سلطان سازنده  گشت اختر
وز صلح هر دو خسرو نازنده گشت گردون
کردند سجده میران در پیش بارگاهش
تا قد چون الف شان چفتیده گشت چون نون
هرگز چو شاه سنجر شاهی دگر نباشد
پاینده باد ملکش تا جاودان هم ایدون
در شاهی و خلافت نازند تا قیامت
سلجوقیان ز سنجر عباسیان ز مامون
ای تاج دین و دنیا جز خیر نیست   کارت
کاری که تو سگالی باشد به خیر مقرون
از بهر نام نیکوگر در عرب زبیده
خیرات کرد بی  حد در روزگار هارون
آن خیرها که او کرد از بهر نام نیکو
خیر تو در خراسان نیکوتر آمد اکنون
چونانکه تو به دولت افزونی از زبیده
خیر تو در زمانه از خیر اوست افزون
از بهر زیور تو وز بهر مرکبانت
خیزد ز کوه و دریا یاقوت و در مکنون
در خاک همچو قارون رفتند دشمنانت
نشگفت اگر برآری از خاک گنج قارون
چون روز عید باشد فرخنده سال و ماهت
تا سال و ماه باشد یارت خدای بی چون
شاید که از طبیبان معجون دل نخواهی
دل را ز فضل یزدان سازی همیشه معجون
از جود تو معزی بی وزن یافت نعمت
هرگه که در مدیحت یک بیت گفت موزون
تا باغ در بهاران خندد چو روی لیلی
تا ابر در زمستان گرید چو چشم مجنون
بادی ز شاه عالم خندان و شاد و خرم
بدخواه هر دو دایم  گریان و زار و محزون
از دولت مساعد فال ولیت فرخ
وز دهر نامساعد بخت عدوت وارون
کارت همه ستوده رسمت همه گزیده
روزت همه مبارک عیدت همه همایون
بتی  که حور بهشی شود بر او مفتون
عقیق او به رحیق بهشت شد معجون
چو آهو است و دو زلفش به  دام ماند راست
که دید آهوی سیمین و دام غالیه گون
دو کژدمند سیاه آن دو دام او گویی
که دل برند ز مردم همی به زرق و فسون
هزار مردم کژدم فسای دیده استی
بیا و کژدم مردم فسای بین اکنون
ز بهر آن که شد اندر جمال چون لیلی
ز غم شدند همه عاشقانش چون مجنون
چو عاشقان همه بستند بر وفاش  کمر
به خون دل همه را تر شد از جفاش جفون
یکی منم که مرا دیده همچو جیحون کرد
جفای آن صنم ناگذشته از جیحون
چرا به جیحون کردم قیاس دیده خویش
که اندر آن همه آب است و اندر این همه خون
بتی  که هست رخ او خزانه ملکان
ز وصل او دل من پرجواهر مکنون
به ماه ماند هر شب خیال او تا روز
به وعده دادن وصلش مرا کند مرهون
خیال ماه مرا بس به وصل راهنمای
وزیر شاه مرا بس به عقل راهنمون
مجیر دولت پرویز روز ملک افروز
عمید ملک شه نیک بخت روزافزون
وزیر عادل ابوالفتح بن حسین که هست
دل منور او عقل و علم را قانون
به عقل و علم دلش را ز عالم ارواح
همی درود فرستد روان افلاطون
نه پروریده او را کند زمانه تباه
نه برکشیده او را کند ستاره نگون
زبس شتاب که او را بود به جود اندر
سبق برد گه جود از قضای کن فیکون
به  بخشش کف او ساعتی وفا نکند
اگر معاینه گردد خزانه قارون
به لون  کلک و به  شکل دوات او بنگر
اگر ندیدی ماهی و ماه را مقرون
شگفت و طرفه بود در میان ماهی و ماه
نهفته عنبر سارا و گوهر مخزون
ایا به فضل و کفایت گذشته از اقران
به صد قران چو توگردون نیاورند و قرون
زمین تیره چو روی تو دید گشت منیر
سپهر خیره چو رای تو دید گشت زبون
خرد که عاشق و مفتون شود بدو مردم
شدست بر تو ز رسم تو واله و مفتون
خدای کلک تو را داده قوت فلکی
چنانکه در حرکاتش زمین گرفت سکون
به خامه تو کفایت همیشه بر پای است
مگرکفایت  سقف است و خامه تو ستون
شد از کفایت و بیداری تو بر یک حال
ولایتی متلون به شکل بوقلمون
به  تو چو روضه فردوس گشت مملکتی
که بود چون شکم حوت و ما درا و ذوالنون
همه دلیل کند گر کفایت تو شود
ملک به دولت جمشید و فر افریدون
ز همت تو تفاوت بس است تا کیوان
که دولت تو شریف است و هست کیوان دون
سزای مجلس تو کی بود معاذالله
هر آن سخن که به طبع اندرون شود موزون
به مجلس  چو تویی بر سخن دلیر شدن
جنون بود به همه حال والجنون فنون
اگرکنم صفت اشتیاق تو بر خویش
در آن صفت سخنم بگذرد ز وهم و ظنون
نبود چاره مرا در فراق خدمت تو
که گشته بر دل بیچاره چیره بود جنون
زنون و میم دو جشمم جدا نبود که بود
دلم به تنگی میم و تنم به گوژی نون
نهال شادی من خشک بود و پژمرده
به آب همت تو تر و تازه گشت ایدون
به مدح تو شدم از حادثات چرخ معاف
به فر تو شدم از نایبات دهر مصون
همیشه تا به جهان اندرون غم و شادی
بود ز اختر وارون و طایر میمون
تورا ز طایر میمون نصیب شادی باد
نصیب دشمن تو غم ز اختر وارون
به حل و عقد ولایت به  خرج و دخل جهان
نبشته  کلک تو توقیع های گوناگون
سعادتی که بود بستن وگشادن از آن
به خدمت توکمر بسته وگشاده حصون
یکی جادوست صورت گر دلیل گنبد گردون
که اندر جادویی دارد نهفته  گوهر مخزون
ازو در ملک آفاق است گوهرهای پر قیمت
وز او در دین اسلام است صورت های گوناگون
هنر را صنع او برهان خرد را حکم او حجت
قضا را نفس او عنصر قدر را نقش او قانون
خداوندان بدو دارند روز دوستان فرخ
جهان داران بدو دارند بخت دشمنان وارون
جو کارآسی محدث وار برخواند هزار افسان
چو سروانک مشعبدوار بنماید هزار افسون
گزیده طلعتی دارد به  خوبی چون رخ لیلی
خمیده قامتی  دارد به کژی چون قد مجنون
چراغی را همی ماند که انفاسش بود روغن
شهابی را همی ماند که قرطاسش بود گردون
یکی تیرست و پیکانش ز سیم خام بر معجر
یکی مرغ است  و منقارش به مشک  ناب  در معجون
خردپرور یکی شاخی است با جود و هنر همبر
سخن گستر یکی  گنگی است با فتح و ظفر مقرون
به طغرا برکشد صورت به سان نقش چینستان
به دفتر برکشد جدول به سان صحف انگلیون
شود سیاره سعدافشان بر آن  کلک سخن گستر
چو اندر دست مولانا فشاند لولو مکنون
کمال دولت عالی ستوده بو رضا کاو را
نبود اندر هنر همتا ز آدم باز تا اکنون
خداوندی که با تیغش نماید شیر چون روبه
عدو بندی که با گرزش نماید کوه چون هامون
شد از کردار او منسوخ نام عدل نوشروان
شد از گفتار او مدروس نام فهم افلاطون
نهد فرمان او دایم قدم بر تارک  گردون
زند تدبیر او دایم علم بر طالع میمون
همیشه خازن خلدست بر درگاه او عاشق
همیشه حامل عرش است بر ایوان او مفتون
رضای او موافق را به تن د ر بشکفاند جان
خلاف  او منافق را به دل در بفسراند خون
گه  کوشش به دشمن بر نباشد تیغ او عاجز
گه بخشش به زایر بر نباشد اجر او ممنون
کند با دشمن آن کز رشک شمعون  کرد با یوسف
کند با زایر آن  کز حلم یوسف  کرد با شمعون
گر از خورشید و از گردون برافرازد همی عالم
کجا دست و دلش باشد بود خورشید گردون دون
خدای ما به قرآن د ر مبارک خواند زیتون را
زجود او نشان آمد یکی پروانه زیتون
مگر مه را همی باید که نعل مرکبش باشد
که یزدانش به قرآن  گفت   حتی عاد کالعرجون 
ایا در ملک شاهنشه سدادت سد اسکندر
و یا در دین پیغمبر رسومت فر افریدون
تو آن مردی که عمر تو ز مکر دهر شد ایمن
تو آن خلقی  که وصف تو ز وهم خلق شد بیرون
ز اقلام تو هر سطری به از چرخ است و از انجم
ز انگشت تو هر بندی به از نیل است و از جیحون
تن از شکر تو آراید چنان چون دیده از لعبت
دل از مهر تو افروزد چنان چون جامه از صابون
زعدل خویش نپسندی به  گیتی در یکی تن را
که از رنجی بود رنجور و از دردی بود مغبون
تو را اندر خداوندی جمالی هست دیگرسان
تورا اندر هنرمندی کمالی هست دیگرگون
خداوندا تویی بی چون به جود و همت و احسان
منم چون پشه حیران دوان بر ساحل جیحون
من این خدمت بر این درگاه میراث از پدر دارم
در این نعمت منم شاکر در این منت منم مرهون
پسر بهتر بدین خدمت  که بر جای پدر باشد
معزی چون بود نایب ز برهانی پدر مدفون
تو به دانی ز هر صراف و هر نقاد در عالم
که شغل شاعری چون است وکار شعرگفتن چون
نشاید تاج و افسر را کجا سنگی بود روشن
نشاید درج و دفتر را کجا شعری بود موزون
تو را شاعر چو من باید ید بیضا برآورده
منظم کرده هر شعری زگوهر خانه قارون
الا تا در مه نیسان به بار آید همی بستان
الا تا در مه کانون به کار آید همی  کانون
سریر نیکخواهانت چو بستان باد در نیسان
ضمیر بدسگالانت چو کانون باد در کانون
شهنشه  کرد ه جاهت را به حشمت هر زمان برتر
سعادت کرده عمرت را به  دولت هر زمان افزون
خدای ماست خداوند آسمان و زمین
منزه از زن و فرزند و از همال و قرین
مقدری که بر او نسپرد سپهر و نجوم
مصوری که بر او نگذرد شهور و سنین
موثری  که به تاثیر صنع و قدرت او
محل روح شود نطفه در قرار مکین
وز اندرون سه ظلمت که هر سه پنهان است
بود به تقویت او حیات و قوت جنین
بلند کوه به تقدیر و صنع او هر روز
از آفتاب نهد بر سر افسر زرین
نطاق منطقه سازد به امر او هر شب
سپهر آینه گون از مجره و پروین
عنایت نظر او جوان و تازه کند
جهان پیر وکهن را به ماه فروردین
به باغ و راغ فرستد به دست باد بهار
ز خلد رضوان پیرایه های حورالعین
زخاک تیره پدید آورد زر و گوهر
ز چوب خشک برون آورد گل و نسرین
گرفته در کنف فضل و عدل او مسکن
خلایق متفاوت توانگر و مسکین
یکی رسیده ز فضلش زگرد برگردون
یکی فتاده ز عدلش ز سجن در سجین
هرآنکه علم یقین ازکلام او بشنید
یقین بدان که ببیند به عین عین یقین
اگر بود سوی طین بازگشت آدمیان
عجب مدار که آدم سرشته شد از طین
شگفت نیست به جان رغبت و زمرگ حذر
که مرگ ناخوش و تلخ است و جان خوش و شیرین
اگر مهین خلایق تویی بدان منگر
بدان نگرکه تویی قطره ای ز ما معین
ز روم تا در چین  گر به تیغ بگشایی
چو تیغ مرگ ببینی رخ تو گیرد چین
به عاقبت ز سر خاک تو برآید خار
اگر تو خاره بخاری به نیزه و زوبین
وگر به دست تو آ تش برون جهد زکمان
اجل به قهر تو ناگه برون جهد زکمین
نهیب مرگ به خاک اندر آورد سر مرد
اگر ز خاک کشد مرد سر به علیین
حوادث از فلک و روزگار نیست عجب
فلک همیشه چنین بود و روزگار چنین
غرض چه بود فلک را که باز دریا برد
ز درج عز و شرف  گوهری عزیز و ثمین
سرای شادی شه بر مثال خاتم بود
چه بود یا رب  کز وی بیوفتاد نگین
مگرکه گنج گران بود شخص نازک او
که همچو گنج  گران  گشت زیر خاک دفین
اگر به خلد برین شد خدیجه الکبری
جهان زفر نبی باد همچو خلد برین
وگر ز قالب زهرا برفت روح لطیف
به صبر باد علی را مدد ز روح امین
وگر بنای حیات زبیده  گشت خراب
حصار دولت هارون بلند باد و حصین
اگر به زیر زمین رفت مام شاه جهان
به  کام شاه جهان باد ملک روی زمین
ز باغ دولت اگر خشک شد شکفته  گلی
شکفته باد گل دولت معزالدین
وگرگسسته شد از روزگار دولت آن
مباد منقطع از روزگار مدت این
مباد نیز در این دوده دیده ای گریان
مباد نیز در این خاندان دلی غمگین
عفیفه ای که زدنیا به سوی عقبی رفت
شفیع شاه جهان باد تا به یوم الدین
زروزگار و زگردون نصیب شاه جهان
همه فتوح و ظفر باد و نصرت و تمکین
به عز شاه جهان تاج دین و دنیا را
همیشه باد دل شاد و چشم روشن بین
بر او ز خلق ثنا باد و از فلک احسنت
بر او زبخت دعا باد و از ملک آمین
جهان را یادگارست از سلاطین
شه ایران و توران ناصرالدین
ملک سنجر ولی عهد ملک شاه
خداوند ملوک مشرق و چین
فروزان آفتابی عالم افروز
که او را آسمان تخت است یا زین
رکاب او به مرو شاهجان باد
نهیب او به ترکستان و غزنین
دلیران زیر حکم او زبونند
چو زیر بند طهمورث شیاطین
ببرد از پشت دولت تیغ او خم
ببرد از روی ملت رای او چین
چو جیش او بجوشد در خراسان
به جوش آید ز توران تا فلسطین
ز احسانش همه آزادگان را
نصیب است از بخارا تا نصیبین
چو روز رزم  گیرد تیغ برکف
بخار خون رسد بر ماه و پروین
چو روز بزم  گیرد جام بر دست
شود روی زمین سیمین و زرین
نهد اندازه عالم مهندس
ز مرز قیروان تا چین و ماچین
به چشم او یکی ذره نسنجد
اگر عالم شود صد باره چندین
ایا شاهی که یزدان کرد و دولت
تو را جود و خرد تعلیم و تلقین
به تو فخرست امیرالمومنین را
ز تو شاد است سلطان سلاطین
به آثار تو مستظهر شدست آن
به اخبار تو مستبشر شدست این
ترازوی معالی و شرف را
کف و بازوی تو کف است و شاهین
همی از عدل و انصاف تو سازد
کبوتر آشیان در چشم شاهین
به فر تو همی زر خیزد از سنگ
به خلق تو همی گل روید از طین
ز بهر قهر بدخواه تو باشد
شهاب اندر هوا بر شکل زوبین
هم از بهر هلاک دشمن توست
کجا زهرست در دندان تنین
چو گردان تو را گوید قضا هان
حو ترکان توراگوید قدر هین
ز گیتی دشمنانت را برانند
چنان کز کوه راند سنگ را هین
زکین تو به رزم اندر عدو را
سکون دل بدل گردد به سکین
کسی کاو مهر تو در جان ندارد
بتوزد روزگار از جان او کین
ز بیم تو چنان خفت است دشمن
که هرگز برنگیرد سر زبالین
کسی کز دولت تو شاد گردد
سپهر او را نیارد کرد غمگین
در آن مسکن که اقبال تو تابد
در آن مسکن عجب دارند مسکین
کهینه پهلوانت مه ز بیژن
کمینه مر زبانت به  زگرگین
اگر فرهاد در عصر تو بودی
نوشتی مدح تو بر جان شیرین
نگاریدی هنرهای تو بر سنگ
به  جای صورت پرویز و شیرین
تو را زیبد که خوانم شاه شاهان
که از تو میر میران یافت تمکین
ز بهر حرمت او چون تو امروز
خرامیده به این جشن به آیین
زمین را آخشیجان کله بستند
فلک را اختران بستند آذین
شدند از فخر روح العین و رضوان
در این مجلس  گهربار و شکرچین
همیشه تا گل و نسرین و شمشاد
نروید در دی و کانون و تشرین
مزین باد ایوان تو هر روز
چو باغی پرگل و شمشاد و نسرین
زگیتی بهره تو آفرین باد
ز گردون قسم بدخواهانت نفرین
بقای دولت این خاندان را
دعا از بندگان وز بخت آمین
نگار من خط مشکین کشید بر نسرین
خطاکشید به نسرین بر آن خط مشکین
زبهر آنکه چو مشکین خطش پدید آید
اسیر آن خط مشکین شد این دل مسکین
رخش  گل است و لبش لاله از لطافت و نور
خطش چو سنبل و زلفش بنفشه از خم و چین
زمانه خواست مگر کز بنفشه و سنبل
به  گرد لاله و گرد گلش بود پرچین
کجا نهان شود از من رخ چو پروینش
کنم خروش و دلم گیرد آذر برزین
زمن بدیع نباشد خروش آذر دل
که رعد و برق بود چون نهان شود پروین
اگر من از دل غمگین همی زنم دم سرد
شگفت نیست دم سرد از این دل غمگین
بت من از لب شیرین جواب تلخ دهد
جواب تلخ شگفت است از آن لب شیرین
به عشق و حسن کنون داستان و قصه ما
سمر شدست چو اخبار خسرو و شیرین
وگرچه بر رخ شیرین و در دل خسرو
نه حسن بود چنان و نه عشق بود چنین
در آن غزال غزل گفتم و لطیف آمد
که عشق کرد غزلهای او مرا تلقین
اگر به گاه غزل شعر از او لطافت یافت
به گاه مدح علو یافت از علا الدین
بلند همت خاقان پادشا گوهر
ستوده تاج سلاطین جمال مشرق و چین
سپهر فتح ابوالفتح قبله اقبال
محمد آیت احماد و مایه تمکین
شهی  که از شرف نام فخر و کنیت او
کشید محمدت و فتح سر به علیین
زگاه دولت افراسیاب دوده او
امیر و شاه و ملک بوده اند و خان و تکین
بزرگواری چون خاتم است و گوهر او
نگین خاتم و فرهنگ او چو نقش نگین
مزین است خراسان ز فر او امروز
چنانکه بود مزین ز رای او غزنین
زبهر آنکه ز نور خجسته طلعت او
شدست روی زمین همچو آسمان برین
محل و پایه او از زمین رسانیدست
بر آسمان برین پادشاه روی زمین
همان عمل  کند اندر مصاف خنجر او
که ذوالفقار علی کرد در صف صفین
شود شکسته به عزمش مصافهای عظیم
شود گشاده به حزمش حصارهای حصین
به زخم تیر کند سفته یشک پیل دمان
به زخم تیر کند پاره یال شیر عرین
ز نیست هست  کند چو به بزم ورزد مهر
ز هست نیست کند چون به رزم توزد کین
اگر شکار به شاهین او کند دولت
کند ز سینه سیمرغ طعمه شاهین
وگر عطاش به میزان چرخ برسنجند
شکسته  گردد میزان چرخ را شاهین
عجب زباره شبرنگ او که گر خواهد
به نیمشب ز فلسطین رود به قسطنطین
چو از نشیب رود بر فراز باشد ابر
چو از فراز رود در نشیب باشد هین
به حمله جان برد از جادوان چو گوید هان
به پویه بگذرد از آهوان چو گوید هین
به طور ماند چون با فسار باشد و جل
به طیر ماند چون با لگام باشد و زین
عجب ز هندی تیغش که چون برهنه شود
بود چو لولو پیروزه رنگ در آگین
ز بهر آنکه به شکل زبان تنین است
بود به عقل گزاینده چون دم تنین
روان خصم رباید و گرچه خصم بزرگ
بود به شوخی  گرگ و به چاره گرگین
چو لعل فام شود همچو ابر در نیسان
رخ حسود کند همچو برگ در تشرین
ایا نجوم سخا با کف تو کرده قرار
و یا رسوم ادب با دل تو گشته قرین
مگر صدف بگشاید ز مدحت تو زبان
که دست ابر نهد در دهانش در ثمین
مگر سجود بر طین وقار و حلم تو را
که دست باد کند پرشکوفه دامن طین
اگر ز جود تو باشد سرشک ابر بهار
چهار فصل بود همچو ماه فروردین
ز بس معانی نیکو که در مدایح توست
همه زحسن صفات تو درخور تحسین
بدان نیاز نباشد مدیح گوی تو را
که در مدیح تو شعری دگر کند تضمین
ز حاجیان تو بر درگه تو خواهد بار
چو اعتصام بود بنده را به حبل متین
زساقیان تو در مجلس تو خواهد می
چو اشتیاق بود بنده را به ما معین
خدای عرش مدام از فرشتگان دو رقیب
به نزد بنده نشاندست بر شمال و یمین
اگر ثنای تو گوید یکی زند ا حسنت 
وگر دعای توگوید یکی کند آمین
همیشه تاکه زمهرست رحمت و انصاف
همیشه تاکه ز روح است راحت و تسکین
ضمان کننده مهر تو باد مهر منیر
مدددهنده روح توباد روح امین
اگر قرار نگیرد همی سنین و شهور
قرار گیر تو تا حشر در شهور و سنین
به روز عید همایون و روزگار بهار
مغنیان بنشان و به خرمی بنشین
شد خراسان به سان خلد برین
در راحت گشاد روح امین
تا رسید از عراق خرم و شاد
سیف دولت امیر شمس الدین
آن امیری که رای روشن او
خاتم ملک را شدست نگین
اجل آنجاست کاو کشید کمان
نصرت آنجاست کاو گشاد کمین
پیش سلطان ملک که بود چو او
به قبول و به حشمت و تمکین
در عزیزی چو او کرا دارد
برکیارق که هست شاه زمین
گر بگردی ز روم تا حد هند
ور بپویی ز مصر تا در چین
تازه تر زو نیایی اندر صدر
چیره تر زو نیابی اندر زین
دو سپه را سپاه سالارست
که روانها به مهر اوست رهین
ظفر و فتح را به روز نبرد
علم او علامتی است مبین
ای امیری که از تو آموزند
ا مرا رسم و سیرت و آیین
همه عقل است با دل تو ندیم
همه جود است با کف تو قرین
هست در رزم تیغ تو ابری
که از او خون صرف خیزد هین
روی لشکر تویی به صلح و به جنگ
پشت لشکر تویی به مهر و به  کین
بدرد زهره ها چو گویی هان
بدمد جانها چوگویی هین
تا برآورد رایت عالیت
در نشابور سر به علیین
زنده گشتند امتی بی جان
شاد گشتند لشکری غمگین
هرکجا عزم و همت تو بود
جرخ یار تو باد و بخت معین
وز تو خشنود باد تا محشر
جان سلطان ملک  به خلد برین
آمدی تا به تو سلامت یافت
پای گوران ز دست شیر عرین
کرد اقبال و فر این سلطان
بر تو فرخنده جشن فروردین
در زلف تو گویی که فکند ای صنم چین
چندان زره و حلقه و چندان شکن و چین
آن سنبل مشکینت  که پوشید به سنبل
وان پسته نوشینت   که افکند به پروین
خواهی که ببینی گل و نسرین شکفته
رو آینه بردار و رخ خویش همی بین
گفتم که ز فردوسی و پرورده حوران
نی نی که ز یغمایی و پرورده تکسین
با آن لب شیرین چه دهی پاسخ من تلخ
نیکو نبود پاسخ تلخ از لب شیرین
تا خلق جهان عشق من و حسن تو دیدند
بستند زبان از سخن خسرو و شیرین
گیرم ننشانی ز دلم آتش عشقت
آخر نفسی با من دل سوخته بنشین
بگشای در وصلت و در بند در هجر
کز وصل تو شادانم و از هجر تو غمگین
بستر همه غم باشد و بالین همه حسرت
روزی  که مرا بی تو بود بستر و بالین
گویی که چه فخرست مرا عاشق چون تو
طعنه مزن ای ترک و مکن مشغله چندین
این فخر مرا بس  که همی وصف تو گویم
در بزمگه شمس ملوکان عضدالدین
شه زاده آزاده علی ابن فرامرز
پشت سپه و مونس سلطان سلاطین
جد و پدرش را عضد و شمس لقب بود
وین هر دو لقب یافت از او رونق و تزیین
صافی دل او با شه آفاق چنان بود
با صاحب معراج دل صاحب صفین
ایزد دو علی را بگزید از همه عالم
هر دو سپه آرای و هنرمند و به آیین
آن یار پیمبر به  گه صلح و گه جنگ
این یار شهنشه به  گه مهر و گه  کین
آن دین و شریعت ز نبی یافته تعلیم
وین جود و شجاعت ز ملک یافته تلقین
آن سید یاران چه به قدرت چه به کافات
وین سید میران چه  به حکمت چه به تمکین
ای عاشق رسم تو همه شیعه حیدر
وی شاکر جود تو همه عترت یاسین
میران سپاهت همه چون بهمن و بهرام
گردان مصافت همه چون بیژن و گرگین
اصل ملکی را به رسوم تو شناسند
چون اصل خراج ملکان را به قوانین
هر جا که به نام امرا دایره سازند
زان دایره نام تو شمارند نخستین
گر نور تو پیدا شدی از گوهر آدم
ابلیس بگفتی  که به از نار بود طین
ور روشنی رای تو پرویز بدیدی
هرگز نشدی شیفته بر آذر برزین
ور مخلب  شاهین شرف دست تو یابد
خورشید رباید ز فلک مخلب شاهین
هرچند که غزنین و سمرقند دو شهرند
سازی ز سمرقند تو ده کشور غزنین
هر میر که بر تخت خلاف تو سگالد
از تخت به سجن  افتد و از سجن  به سجین
وان کس که به عصیان تو ناپاک کند دل
مالک دهد اندر سقرش غسل به غسلین
در معرکه چون گوش سواران مبارز
گاهی ز اجل هان شنو و گه ز ظفر هین
در خنجر تو قبه شود قبضه خورشید
بر نیزه تو عقده شود عقده تنین
امروز در این دولت و این ملک مهنا
هر قوم که آیند به  کین آخته سکین
از هیبت نام تو همی زود گریزند
کز گفتن لا حول  گریزند شیاطین
جمشید دلیرانی و خورشید امیران
ا مید ضعیفانی و فریاد مساکین
کردار تو در برج هنر هست کواکب
گفتار تو در باغ ادب هست ریاحین
کردست دل شاه و دل لشکریان قید
لفظ شکر افشانت و طبع  گهر آگین
رای تو مشاطه است عروسان سخن را
جود تو چو داماد و عطای تو چو کابین
هرگز نرسد در صفت جود تو وهمم
گر خاطر من اسب بود فکرت من زین
تا با شه شطرنج  گه تعبیه بر نطع
باشد فرس و بیدق و فیل و رخ و فرزین
ابر نطع ظفر باد سر تیغ تو کرده
شاهان مخالف را شه مات به نعتین
احباب تو چون شاخ  گل اندر مه نیسان
اعدای تو چون بر برگ رز اندر مه تشرین
از تاجوران بر تو ثنا وز فلک احسنت
وز ناموران بر تو دعا وز فلک آمین
عید قربان و ماه فروردین
هر دو با یک دگر شدند قرین
شد مصلی از آن چو چرخ بلند
شد گلستان ازین چو خلد برین
آن زمین لانه رنگ کرد از خون
وین پر از لاله کرد روی زمین
راغ از آن پر عقیق و مرجان شد
باغ از این پربنفشه و نسرین
زینت و منبرست زینت آن
نرگس و سوسن است تحفه این
جشن آن هست در عرب سنت
جشن این هست در عجم آیین
هر دو تا جاودان همی خواهند
عز و پیروزی معزالدین
ناصر ملت و معین امام
آنکه یزدانش ناصرست و معین
شاه سنجر که زخم خنجر او
بشکند پشت و یال شیر عرین
پدر و جد او کجا کردند
آنکه او کرد بر در غزنین
برتر از خسروان پیشین است
گرچه او هست شاه باز پسین
آن دلیری که او به زابل کرد
مرتضی کرد در صف صفین
بر دل سرکشان کشید کمان
بر صف دشمنان گشاد کمین
خصم را کرد خسته پیکان
پیل را کرد کشته  ی زوبین
پار اگر فتح زابلستان کرد
کند امسال فتح قسطنطین
ببرد خواب قیصر و فغفو ر
هیبت تیغ او به روم و به چین
ور ببیند نشان او در خواب
روی فغفور چین شود پر چین
خشم او آتشی زبانه زنان
بفروزد همی ز ما معین
همچو کوه است اسب او لیکن
باد گردد چو بر نهندش زین
آن زمان در زمانه خوانندش
شاه آتش نشان باد نشین
تا ز تمکین کردگار جهان
باشد او در مکان ملک مکین
در مکان شرف مکین گردد
هر که را رای او کند تمکین
صلتش در ترازوی گردون
گر بسنجند بشکند شاهین
در دل اختران زند منقار
گر بپرد ز دست او شاهین
صدف و نافه از مدایح او
گوهرآگین شدند و مشک آگین
باد عفوش همی گشاده کند
آب حیوان ز آذر برزین
زین قبل طبع و کلک مادح او
هست پر مشک ناب و در ثمین
ای چو جد و پدر به سلطانی
از سلاطین روزگار گزین
ساه غزنین و خان ترکستان
دل به شکر تو کرده اند رهین
چون تو لشکرکشی کشد زنشاط
بخت عالی علم به علیین
هرکه کین تو دارد اندر دل
از دلش روزگار توزد کین
وانکه از تیغ تو شود در خواب
نیز سر برندارد از بالین
شرح اخبار شاهنامه توست
علم جامه شهور و سنین
خاتم دولت تو را زیبد
آسمان حلقه و ستاره نگین
جود تو هست دست میکاییل
فر تو هست پر روح امین
سخنانت به وحی ماند راست
که خدایت همی  کند تلقین
چون به بزم و به رزم گیری تو
جام و شمشیر در یسار و یمین
مرغوا بر ولی شود مروا
آفرین بر عدو شود نفرین
نامه تو چو نعل زرین است
شکل پروین چو کوکب سیمین
نعل اسبان و کوکب سپرت
باد همواره از مه و پروین
همه روزت جو عید اضحی باد
همه سالت چو ماه فروردین
بهره دشمنانت باد دو جای
زین جهان سجن  و زان جهان سجین
از خلایق تو را دعای به خیر
آن دعا را ز اختران آمین
ای به ملک و دولت و شاهی سزای آفرین
وز هنرهای تو خشنود ایزد جان آفرین
گر چه هستند آسمان را اختران نوربخش
رشک باشد بر زمینش تا تو باشی بر زمین
در همه کاری دل تو راستی خواهد همی
راستی خواهد دل صاحب قران راستین
نسختی از لوح محفوظ است گویی خاطرت
کاندرو بینی و دانی بودنیها بر یقین
زین قبل شاید که خوانندت حکیمان جهان
شهریار نیک دان و پادشاه دور بین
نور تو تابنده بود از پشت آدم در ازل
ور بران نور اوفتادی چشم ابلیس لعین
سجده کردی و نگفتی  کادم از طین است و من
آتشم وآتس چرا سجده کند در بیش طین
در جهانداری تو داری یار و همره تیغ تیز
گر سلیمان داشت مهری نقش کرده بر نگین
یار و همره تیغ باید در جهانداری نه مهر
در جهانداری به از مهری چنان تیغی چنین
جود تو چون آب حیوان جان فزاید روز مهر
خشم تو چون زهر افعی جان رباید روزکین
پست گردد قد جباران چو بفزایی کمان
سست گردد دست مکاران چو بگشایی  کمین
بر سرین گور و چشم آهو اندر شعرها
شاعران معنی همی گویند چون در ثمین
زان شرف کز نوک پیکانت همی روز شکار
زخم یابند آهوان بر چشم و گوران بر سرین
با تن کوه است و چون با دست فرخ مرکبت
کوه تن دیدی که باشد بادتگ در زیر زین
نعل او درکوه و دشت آتش فشاند گاه گاه
زان نیارد دیدن آتش دیده شیر عرین
شکرگوی عفو و روزی خواره جود تواند
هرچه اندر ترک خاقان است و خان است و تکین
هر یکی را دیده ای چون بندگان چاکران
پیش درگاه تو مالیده به خاک اندر جبین
آنچه تو در نوزده سال از جهان بگرفته ای
شرح آن تا حشر تاریخ شهورست و سنین
از پدر بگذشته ای در ملک و گیتی داشتن
حجت آن هست نزدیک خردمندان مبین
بود ملک او ز جیحون و فرات و ملک توست
از لب دریای مغرب تا لب دریای چین
تهنیت گوید همی از عدل او بغداد را
جان عباس و بنی عباس در خلد برین
آرزو ناید همی بغداد را با چون تو شاه
روزگار معتصم یا روزگار مستعین
عز ایمان در بقای توست و عز مومنان
زان لوای نو فرستادت امیرالمومنین
زان قبل نام و خطابت بر لوا فرمود نقش
تا طراز آن لوا باشد طراز ملک و دین
او تورا دارد یمین وزیمن باشد جاودان
بر یمین آن خلیفه کاو تو را دارد یمین
تا بیاراید به فروردین فرخ باغ و راغ
از گل و از لاله و از سوسن و از یاسمین
عاشقان سازند با خوبان بهر جایی قرار
بلبلان با صلصلان گردند هر جایی قرین
باد تخت تو سپهر و تو برو شمس منیر
باد بزم تو بهشت و می در آن ما معین
در نشاط آواز داده سوی تو بخت بلند
در ظفر پرواز کرده گرد تو روح الامین
از تو بر کردارهای خوب تو هر ساعتی
پیش یزدان شکرها گفته کرام الکاتبین
آمد آن فصلی کز او خرم شود روی زمین
بوستان از فر او گردد چو فردوس برین
نافه های مشک بشکافد چو عطاران هوا
رزمه های حله بگشاید چو بزازان زمین
لعل با مرجان برآمیزد درخت ارغوان
لولو از مینا برانگیزد درخت یاسیمین
شاخ گل با جام مل در بزمها گردد ندیم
جام مل با شاخ گل در باغهاگردد قرین
قمریان و سروبن  گویند گل را تهنیت
بلبلان بر شاخ  گل خوانند شه را آفرین
سایه یزدان ملک سلطان خداوند جهان
خسرو پیروزگر صاحب قران راستین
نیست در توران و ایران پهلوی رزم آزمای
کو نمالیدست پیش تو به خاک اندر جبین
بدعت وکفر از سر تیغت همی ناقص شود
وز دل پاکت بیفزاید همی اسلام و دین
هست واجب بر همه عالم دعا و شکر تو
خاصه بر بغدادیان و بر امیرالمومنین
تا بود عالی سپهر و تا بود باقی مقام
از قضای ایزد روزی ده جان آفرین
باد تخت تو سپهر و توبر او مهر منیر
باد بزم تو بهشت و می در آن ما  معین
ملت از فر تو خرم دولت از دین تو شاد
فر تو در دین مبارک همچو جشن فرودین
فزود قیمت دینار و قدر دانش و دین
به شهریار زمان و به پادشاه زمین
شه ملوک ملک شاه دادگر ملکی
که روزگارش بنده است وکردگار معین
پناه هفت زمین که اختران هفت سپهر
به صد هزار قرانش نیاورند قرین
نه از ستایش او خالی است هیچ مکان
نه از پرستش او فارغ است هیچ مکین
هم از جلالت او هست فر افسر و تخت
هم از شجاعت او هست زیب مرکب وزین
به روزگارش اگر باز جانورگردند
مبارزان هنرمند و خسروان گزین
همه به دولت او بر فلک نهند قدم
همه به خدمت او بر زمین نهند جبین
ایاشهی که در اسباب دین و دانش و داد
شدست رای تو میزان عقل را شاهین
به امن عدل تو شاهین شود مسخر کبک
به دولت تو شود کبک چیره بر شاهین
شود چو روبه  شیر عرین ز هیبت تو
ز فر بخت تو روبه شود چو شیر عرین
توانگر آمد و مسکین مخالفت لیکن
ز غم توانگر و از شادی و طرب مسکین
کسی که مهر تو از دل برون کند نفسی
شود زکین تو اندیشه در دلش سکین
کسی که جنگ و خلاف تورا نهد سروبن
برو شود بن هر موی چون سر زوبین
ضمیر و طبع تو گویی فلک شدست و صدف
که نور پاک در آن است و در باک دراین
چو فیلسوفان وصف نگین جم شنوند
گمان برندکه نام تو بود نقش نگین
اگرچه هست به عمر اندرون تو را تا خیر
مقدم همه شاهان تویی به داد و به دین
مقدم همه پیغمبران محمد بود
اگرچه بود به ظاهر رسول باز پسین
همانکه پار ز عدلت به  روم رفت و به شام
رود ز رای تو سال دگر به هند و به چین
فرو شود سر اعدا چو بر زند علمت
سر از حصار سمرقند و قلعه غزنین
اگر خبر شود از رزم تو به  چرخ بلند
وگر نشان رسد از بزم تو به خلد برین
به رزمگاه تو بازی کنند سیارات
به بزمگاه تو شادی کنند حورالعین
مسخرند تو را باد و آب و آتش و خاک
ز هر یکی اثری تا کنی علی التعیین
به روز رزم برافشان به باد خرمن خصم
به روز بزم کن اجزای خاک را زرین
به آب مهر همه کار دوستانت بساز
بسوز جان همه دشمنان به آتش کین
کجا ثنای تو دولت مرا کند تعلیم
کجا دعای تو گردون مرا کند تلقین
همی کنند ثنا را ستارگان احسنت
همی کنند دعا را فرشتگان آمین
همیشه تا بود آثار نیک اصل قوی
همیشه تا بود ایین خوب قطب متین
هزار سال بزی نیک بخت و نیک آثار
هزار سال بمان خوب رسم و خوب ایین
وجود همت و جود تو تا به یوم الحشر
بقای دولت و دین تو تا به یوم الدین
موافقا نت رسیده ز گرد بر گردون
مخالفانت خزیده ز سجن  در سجین
آفرین باد آفرین بر خسرو روی زمین
سایه یزدان ملکشاه آفتاب داد و دین
آن که دولت را جلال است آن که ملت را جمال
آن که امت را مغیث است آن که سنت را معین
سید شاهان عالم ناصر دین خدای
خسروی کاو رکن اسلام است و رکن المسلمین
دولت او سازگار و نصرت او راهبر
مشرق او را در یسار و مغرب او را در یمین
تاکه او باشد جهان را والی و صاحبقران
فتح و نصرت با چنو صا حبقران باشد قرین
ای خداوندی که هستی مملکت را آفتاب
ای شهنشاهی  که هستی دین حق را نور دین
چه خطر دارد زمین و آسمان در جنب تو
کاسمان زیر علم داری زمین زیر نگین
این جهان رااصل زآب و خاک و باد و آتش است
جمله در فرمان توست ای خسرو روی زمین
آب و آتش را تو داری در نیام تیغ خویش
خاک را بر فرق دشمن  باد را در زیر زین
هرکرا کین باشد اندر تن زجود شهریار
تن ببردازد زجان چون دل نبردازد زکین
گر حصار آهنین سازد به  گرد خویس در
همچو ایوانی بماند در حصار آهنین
هرکه باشد بنده تو آستین پر زر کند
بدسگال تو بپوشد جامه بی آستین
تو به تخت پادشاهی بر همی سازی طرب
بخت بر دشمن همی سازد شبیخون و کمین
روم و چین و مکه راکردی به یک تدبیر رام
عهد بستی از پی دین با امیرالمومنین
از بن دندان پذیرفتند هر سالی خراج
قیصر روم و امیر مکه و فغفور چین
تا قیامت پادشاهان زین اثر فخر آورند
کاین اثر باقی بود در ملک و دین تا یوم دین
خسروا شاها خداوندا به فر بخت تو
تاکه جان دارد توراگوید معزی آفرین
در خور احسنت و زه باسد نثار مدح تو
تا بود شاعر چنان و تا بود راوی چنین
پادشاه شرق بادی تا مکین است و مکان
شهریار غرب بادی تا شهورست و سنین
هرکجا سایی رکاب و هرکجا سازی وطن
فتح بادت همره و توفیق بادت همنشین
کار دینداران بساز و جان بدخواهان بسوز
گنج بهروزی بیاب و روز پیروزی ببین
بیافرید خداوند آسمان و زمین
دو آفتاب که هر دو منورند به دین
یک آفتاب درفشان شده ز روی سپهر
یک آفتاب فروزان شده ز روی زمین
همی فزاید از آن آفتاب قوت طبع
همی فزاید ازین آفتاب قوت دین
مغان به طاعت آن بر زمین نهاده رخان
شهان به خدمت این بر زمین نهاده جبین
سپهر و جمله سیارگان مسخر آن
زمین و جمله شاهنشهان مسخر این
نظام عالم از این آفتاب بیشترست
که جای خویش همه ساله تخت دارد و زین
خدایگانی کز رای و همت و نظرش
عزیز شد قلم و تیغ و تاج و تخت و نگین
گرفت ملک زآیین و رسم او رونق
که هست خسرو فرخنده رسم و خوب آیین
اگر به جهد بکوشند اختران فلک
به صد هزار قرانش  نیاورند قرین
وگر شمارکنند آنچه کرد در یک سال
فذلکش نتوان یافت از شهور و سنین
شهان رسند به مقصود در کمین و مصاف
رسید شاه به مقصود بی مصاف و کمین
ز بهر ایمنی روزگار و راحت خلق
گمان خویش به اقبال خویش کرد یقین
حسود بیهده کردار پیش او از بیم
چنان نمود که روباه پیش شیر عرین
مخالفان را اقبال او و دولت او
چنان گرفت که گیرد تذرو را شاهین
کشید باز همین وقت لشکری سوی شام
بتوخت از دل اعدا به تیغ بران کین
شهی است اوکه به یک سال در دو فتح  کند
به  حد شام چنان و به حد بلخ چنین
خدایگانا هستی نشسته بر در بلخ
رسیده صاعقه تیغ تو به روم و به چین
سریر تو چو سپهرست و مرکب تو چو باد
گهی سپهر نشینی و گاه بادنشین
تویی که عدل تو رضوان شدست در عالم
شکفت عالم ازو سربه سر چو خلد برین
تویی که تیغ و کف تو خبر دهند همی
زصورت ملک الموت و جبرییل امین
تو شاه باز پسینی درین جهان ملکا
چنانکه بود محمد رسول باز پسین
همیشه تاکه ز تشرین صبا کند نیسان
همیشه تاکه ز نیسان خزان  کند تشرین
دل تو شاد همی باد و دولت تو بلند
زبخت نیک تورا دانش و هنر تلقین
رعایت تو و عدل تو و عنایت تو
به دین و دنیا پیوسته تا به یوم الدین
تو بر مراد دل خویش جام باده به دست
زخلق بر تو دعا وز فرشتگان آمین
ای ساقی نو آیین پیش آر جام زرین
می ده به دست سلطان بر یاد فتح غزنین
گر چیره شد سلیمان یک چند بر شیاطین
امروز شاه سنجر شد چیره بر سلاطین
پیلان شدند خسته خصمان شدند غمگین
خصمان ز درد و حسرت پیلان به تیغ و زوبین
درهم شدند لشکر برهم زدند همگین
آن تاج های زرین و آن تخت های سیمین
دشمن به کوه و صحرا مسکن گرفت مسکین
از خار کرد بستر وز خاک کرد بالین
شد ملک حون ترازو فرمان شاه  ساهین
شد خصم چون کبوتر شمشیر شاه  شاهین
از سروران ماضی از خسروان پیشین
در هند و زابلستان فتحی  که  کرد چونین
تا کی زکار خسرو وز روزگار شیرین
وز سرگذشت بیژن وز داستان گرگین
چون هست فتح سلطان تاریخ دولت و دین
اخبار او همی خوان واثار او همی بین
فتحش رسید امسال از هند تا در چین
عدلش رسد دگر سال از روم تا فلسطین
از ما ثناست او را وز کردگار تلقین
وز ما دعاست او را وز روزگار آمین
بادا همیشه خرم برکف شراب نوشین
گاهی به مرو شهجان  گاهی به بلخ بامین
همچو خورشید فلک روشن همی دارد زمین
رای خاتون اجل زین نسا العالمین
دختر سلطان ماضی خواهر سلطان عصر
شاه خاتون صفیه نازش دنیا و دین
آن خداوندی که از اقبال او آراسته است
از زمین هفتمین تا آسمان هفتمین
آسمان بر پرده درگاه او گویی نوشت
آنچه بودی مر سلیمان را نوشته بر نگین
گوهر سلجوق همچون گوهر باقیمت است
کز خطاب و نام  او دارد علم بر آستین
دهر با او یک دل است و چرخ با او یک زبان
سعد با او همره است و بخت با او همنشین
نیست او زهرا و مریم لیکن اندر اعتقاد
هست چون زهرا ستوده هست چون مریم  گزین
تا که بر روی زمین باشد چنو نیک اختری
هر زمان بر آسمان فخر آورد روی زمین
قدر آن دارد که او را از بهشت آرد نثار
لولو و یاقوت و لعل قیمتی روح الامین
جای آن دارد که رضوان هدیه آرد پیش او
یاره و خلخال و تاج  و گوشوار حور عین
در جهان هرگز چنو خاتون نخواهد بود نیز
از تبار طیبات و از نژاد طیبین
گر دلیلی باید این را داستان او بخوان
ور نشانی باید این را روزگار او ببین
مادر از وی شادمان است و برادر خرم است
زانکه هست او از خرد صاحبقرانی بی قرین
بخت او هر ماه بفزاید همی اقبال آن
عدل او هر روز بفزاید همی انصاف این
دوده  سلجوق را فرزند او سلجوق شاه
تازه خواهد داشت در دنیا و دین تا روز دین
نرم خواهد گشت از پیکان او پیل دمان
رام خواهدگشت از شمشیر او شیر عرین
خست خواهد چشم بدخواهان چو بفرازد کمان
بست خواهد پای  گمراهان چو بگشاید کمین
ای خداوندی  که عالم را به عدل تو همی
تهنیت گویند هر روزی کرام الکاتبین
وقف دارم جان و تن بر خدمت و مدح شما
هست بر سرم  گوا یزدان  گیتی آفرین
از خداوندان مرا تشریفها حاصل شدست
زر سرخ و جامه های فاخر و در ثمین
از تو ادراری همی باید که بفزاید بران
تا دل و جان  رهی باشد به شکر تو رهین
تا جهان باشد دل سلطان و خاتون بزرگ
از تو خرم باد چون عالم ز باد فرودین
دهر بر منشور هر سه نام دولت  کرده نقش
بخت بر درگاه هر سه اسب دولت  کرده زین
هر سه را دولت به کام و هر سه نعمت را مدام
هرسه را حشمت بلند و هر سه را رایت مبین
دشمنان هر سه در دوزخ ز اصحاب الشمال
دوستان هر سه در جنت ز اصحاب الیمین
زمان چو خلد برین شد زمین چو چرخ برین
کنون که صدر زمان شد وزیر شاه زمین
ز فر شاه زمین و ز قد ر صدر زمان
همی بنازد خلد برین و چرخ برین
مقدری  که فلک را به صنع و قدرت خویش
نطاق و منطقه کرد از مجره و پروین
به فضل خویش بیفروخت دین احمد را
چوکرد احمدبن فضل را زخلق گزین
زخلق احمد فضل است و احمد مختار
وزیر بازپسین و رسول بازپسین
چنین وزیر سزد پیش پادشاه جهان
که شاکرند ز عدلش جهانیان به همین
نه از مثابت او هست هیچکس رنجور
نه از وزارت او هست هیچ کس غمگین
سران ملک بدین خواجه خرمند امروز
به چشم سر تو کنون یا به چشم عقل بین
که رویها همه تازه است و چشمها روشن
که طبعها همه شادست و عیش ها شیرین
موافقند به یک جای پادشاه و وزیر
یکی معزالدین و یکی معین الدین
به هیچ عصر در اسلام دین تازی را
چنان نبود معز و چنین نبود معین
معز چو شیر عرین است وملک بیشه او
سزای بیشه نباشد مگرکه شیرین عرین
معین سزد که زند رای پیش شاهنشاه
علی سزد که زند تیغ در صف صفین
نصر دولت ابونصر احمد  بن الفضل
که در محامد و افضال آیتی است مبین
درست باشد اگر صدر و بد ر خوانندش
که صدر بدرنشان است و بدر صدرنشین
یگانه خواجه و مخدوم بی مثال و نظیر
خجسته صاحب و دستور بی همال و قرین
خدایگان چوگزیند چنو خجسته وزیر
خدای کرده بود در گزیدنش تلقین
دعای صاحب و صاحبقران کنند کنون
همه خلایق دنیا ز روم تا در چین
چو بر زمین همه جسمانیان کنند دعا
بر آسمان همه روحانیان کنند آمین
آیا به  گاه کفایت نظام و رونق صدر
و یا به روز شجاعت جمال و زینت زین
تو یافتی زبزرگان و سروران عراق
ز پنج شاه چهل سال حشمت و تمکین
اگر دلیل وگوا بایدت در این معنی
تورا دلیل و گوا بس بود شهور و سنین
نگین و خاتم دولت تویی علی الاطلاق
زه ای نگین که تورا هست چرخ  زیر نگین
اگرکمال تو دیدی ز گوهر آدم
به گاه فرمان ابلیس خاکسار لعین
ز روی  کبر نگفتی خلقتنی  من  نار
ز راه  کفر نگفتی خلقته من  طین
اگر تو خواهی بر آب تیز و نار بلند
گذرکنی و نیابی گزند از آن و از این
کلیم وارکنی خشک آب را به ضمیر
خلیل وار کنی سبز نار را به یقین
اگر شریف کند مرد را سخاوت و عدل
تو را سخاوت و عدل است سیرت و آیین
سه چیز دیگر پیوند این دو چیز توراست
ضمیر روشن و عقل درست و رای رزین
زرای تو نه عجب گر خدایگان جهان
طناب خیمه دولت کشد به علیین
به مصر و روم حسامش کند گه پیکار
همان که کرد سنانش به کابل و غزنین
رسد چنانکه زغزنین همی رسد هر سال
به گنج خانه او حمل مصر و قسطنطین
گماشته است خدای از ملایکه دو رقیب
نشسته اند تو را هر دو بر یسار و یمین
چو کهتران به رخ تو همی کنند نشاط
چو دوستان به سر تو همی خورند یمین
ترازویی که سخن را بدان بسنجد عقل
ز رای و کلک تو دارد زبانه و شاهین
به زیر سایه عدل تو بی گزند شوند
تذرو و کبک ز منقار و مخلب شاهین
اگر شکفته کند باغ را نم نوروز
وگرکآشفته کند باغ را دم تشرین
وفاق را به موافق همان کند گه مهر
خلاف تو به مخالف همی کند گه کین
به حاسدان تو کیوان چو درکشید کمان
به دشمنان تو بهرام برگشاد کمین
کجا کنند گذر نیک خواه و بدخواهت
فریضه گردد هم آفرین و هم نفرین
کسی که جوید انعام تو پس از اکرام
کسی که خواهد احسان تو پس از تحسین
دهد مرادش طبع کریم تو در حال
دهد جوابش دست جواد تو در حین
چو نافه مشک آگین است نوک خامه تو
وگرچه هست به معنی چو درج درآگین
که دید هرگز دری به رنگ مشک سیاه
که دید هرگز مشکی به  قدر در ثمین
سزدکه خامه نو هر زمان کند حرکات
که فتنه را حرکاتش همی دهد تسکین
چو در بنان تو هنگام سیر ناله کند
شود صحیفه سیمین ز سیر او مشکین
از آن سپس که به مسکین رسید ناله او
به  گوش  کس نرسد نیز ناله مسکین
بزرگوارا برحسب اعتقاد قدیم
به من توست دل من رهی همیشه رهین
چو من مدیح تو انشا کنم روادارم
که جان و دل کنم اندر حروف او تضمین
زفخر بوسه دهد آسمان جبین مرا
چو بر زمین نهم از بهر خدمت تو جبین
سپاس و شکر ز یزدان که صدر دولت را
به دین و داد تو آراست تا به یوم الدین
کنون سزاست که رضوان زگنج های بهشت
برتو هدیه فرستد به دست روح امین
وگر زکنگره خلد دست میکاییل
کند نثار تو پیرایه های حور العین
به بارگاه و به دیوان کشند پیش تو صف
بتان نوش لب مشک زلف سیم سرین
به گاه رزم همه جان ربای چون خسرو
به  گاه بوسه همه دل  ربای چون شیرین
هزار پرده دریده به زلف خم در خم
هزار توبه شکسته به جعد چین  در چین
به  روضه  های جنان پروریده چون رضوان
زخانه های چگل برگزیده چون تکسین
همیشه  تا گل و نسرین و لاله هر سالی
شود به باغ شکفته به ماه فروردین
شکفته باد به باغ بقا و دولت تو
ز جاه عز و شرف لاله و گل و نسرین
قبول و حشمت و اقبال شهریار تورا
حصار محکم و سد بلند و حصن  حصین
حمایت و کنف و حفظ کردگار تو را
پناه اعظم و حرز بزرگ و حبل متین
ای مبارک فخر امت ای همایون مجددین
ای سزای آفرین از خالق خلق آفرین
ای به اصل اندر تو را جد و پدر محمود و فصل
روزگار و کار تو چون نام آن و نام این
صاحب خیرات بر روی زمین چون تو کجاست
کز تو خشنودست و خرم صاحب روی زمین
مجد دینی تو به راحت او معین الدین حق
چشم دین هرگز نبیند چون شما مجد و معین
هست رسم نیک تو بر جامه ملت طراز
هست رای پاک او بر خاتم دولت نگین
تو نداری در معانی از هنرمندان همال
واو ندارد در معالی از هنرمندان قرین
تو کریمی حق شناسی او جوادی حق گزار
تو همامی کاردانی او وزیری دوربین
هست برج سعد را توفیق تو ماهی منیر
هست درج ملک را توقیع او دری ثمین
رایت ملت به تو منصور شد تا نفخ صور
خانه دولت بدو معمور شد تا روز دین
هر دو را پیوسته توفیق است بر اعمال خیر
آمد اندر شا ن هر دو نعم اجرالعاملین
تا که این صدر خراسان در خراسان آمدست
نیست یکدل در خراسان جز به شکر او رهین
آفتاب شادی از ابر امید آید برون
چون برون آید به دیوان دست او از آستین
صدر ایوان شد ز انصافش سزای تهنیت
ملک و دولت شد ز تدبیرش سزای آفرین
روزگار از داد و دینش خرم و آراسته است
همچو باغ از ابر نوروزی و باد فرودین
کبک و تیهو رسته اند از چنگل بازسپید
گور و آهو جسته اند از پنجه شیر عرین
ای به فردوس برین راضی زتو جان صفی
وز دل صافی تو دنیا چو فردوس برین
هرچه از خیرات درگیتی خبر بود وگمان
اندر این عصر از خصال تو عیان است و یقین
این همه توفیق کایزد داشت ارزانی تو را
بر سعادتهای کلی هست برهان مبین
گر پیمبر داشت مهری از نبوت بر کتف
همچنان داری تو نوری از سعادت بر جبین
از کمال حسن زیبد زیور کرسی و عرش
هرچه بنویسد زاعمالت کرام الکاتبین
گرچه من خادم به خدمت همنشین تو نی ام
اشتیاق توست دایم با دل من همنشین
گه درود تو رساند سوی من باد صبا
گه ثنای من رساند سوی تو روح الامین
دفتری داری ز شعرم در یمین و در یسار
محضری دارم زشکرت در یسار و در یمین
هست درخور طلعت میمون تو چشم مرا
همچنان چون تشنه را درخور بود ما معین
تا که در اسلام تاریخ سنین است و شهور
بر تو فرخ باد و میمون هم شهور و هم سنین
سال و مه در موکب تو رایت نصرت به پای
روز و شب بر درگه تو اسب دولت زیر زین
از آن دندان چون پروین مرا شد دیده پر پروین
وزان رخسار چون نسرین مرا شد دیده چون نسرین
روا باشدکه نسرین خیزد از نسرین به طبع اندر
ولیکن  کی روا باشد که پروین خیزد از پروین
اگر بنماید آن دلبر به چین و هند یک ساعت
بریده زلف خم در خم شکسته جعد چین در چین
شود چون جعد او پرچین شود چون  زلف او پرخم
رخ صورتگران هند و پشت بتگران چین
رخی دارد به  زیبایی مثل همچون رخ عذ را
لبی دارد به شیرینی سمر همچون لب شیرین
بود در وقت دلتنگی نشاطم زان رخ زیبا
بود در حال بیماری علاجم زان لب شیرین
گه اندر عشق او بارم زدیده قطره باران
گه اندر هجر او بفر وزم از دل آذر برزین
بدین روی از دل و دیده مرا باشد همی هر شب
هزاران شعله در بستر هزاران قطره در بالین
ندارم خواب تا پرخواب دارد نرگس جادو
ندارم تاب تا پرتاب دارد سنبل مشکین
فغان زان نرگس و سنبل که از بی دادی هر دو
بلا بارید بر عشاق خاصه بر من مسکین
نگارین نو آیینم به حورالعین همی ماند
که از دیدار او گردد همی مجلس بهشت آیین
چو پیش من شود ساقی و مجلس را بیاراید
مرا باشد در این  گیتی بهشت و روی حورالعین
گرامی د ارمش چون چشم روشن بین به هرجایی
کزو دارنده تر هرگز نبیند چشم روشن بین
به روی عالم افروزش مزین شد وثاق من
چنان چون حضرت  سلطان مزین شد به  زین الدین
عماد دولت عالی ابوالقاسم که  قسم او
رسید از مجلس شاهان قبول و حشمت و تمکین
علی ناصر آن سرور که خلق و رسم او ماند
به خلق صاحب معراج و رسم صاحب صفین
حضورش هست همچون باد فروردین  که خرم شد
خراسان از وجود او چو باغ از باد فروردین
به هر شهری  که بگذشت او ز به هر او سزا بودی
اگر ملک خراسان را زدندی کله و آذین
شدندی بر سپهر و بر زمین از بهر تبجیلش
ستاره جمله گوهر بار و مردم جمله گوهرچین
زمام عالم توسن همی دردست او زیبد
چنان کاندر کف رایض لجام کره نو زین
ز نور پاک اجرام است پنداری سرشت او
وگرچه هست در خلقت سرشت کاینات از طین
به تن در بشکفاند جان وفاقش چون می روشن
به رگ در بفسراند خون خلافش چون دم تنین
چو کین او همی توزد جهان از دشمنان او
نیازش نیست کز دشمن به جهد خویش توزدکین
ایا در چنبر حکمت سر آزادگان یک سر
و یا در عهده عهدت دل آزادگان همگین
به فر تو رهاگردد گوزن از پنجه ضیغم
به عدل تو امان یابد تذرو از چنگل شاهین
کفایت  گر شود محسوس بر شکل یکی میزان
نباشد جزکف وکلک تو او راکفه و شاهین
ز تدبیرت عجب نبود که شاه مشرق و مغرب
به هر روزی نهدروی از خراسان سوی قسطنطین
کند پای ستوران را شکال از موی رهبانان
کند زین غلامان را صلیب رومیان خرزین
مسلم گردد او را ملک وگنج روم سرتاسر
چنان  کاو را مسلم  گشت ملک و نعمت غزنین
ز پیش پادشا محمود پیش پادشا سنجر
به شغلی آمدی کان شغل دولت را بود تزیین
بر آرد شاه آزاده مراد و کام شهزاده
که مشکوری به نزد آن و مقبولی به نزد این
چو در دیوان خاتونی به فرمان شهنشاهی
به دست زرفشان اندر گرفتی کلک مشک آگین
زکلک تو عجب دارم که هنگام هنرمندی
همه علمی ز بر دارد ز کس نایافته تلقین
اگرچه تیغ و زوبین را شناسد هرکسی قاطع
صریر و مد او قاطع ترست از تیغ و از زوبین
سر او هر زمان سکین روان از تن بیندازد
از آن معنی ندارد باک و باشد در بر سکین
چو از تارک قدم سازد بود مظلوم را راحت
چو از قطران  گهر سازد بود آشوب را تسکین
کجا اسرار دولت را بر او املا کند خاطر
چو در دستت روان گردد بگوید بی زبان در حین
ایا شخصی که مدح تو به جان گویند مداحان
که از تو بهر مداحان هم  احسان  است و هم  تحسین
گه مدح تو بر خاطر چنان زحمت  کند معنی
که در مدح تو مادح را نباشد حاجت  تضمین
من اندر دل ز مدح تو فراوان تحفه ها دارم
نشان  دارم ز دیگر تحفه ها از تحفه پیشین
قبول خویش کن داماد تا از پرده خاطر
عروسانی برون آرم سبک روح و گران کابین
همی تا باشد اندر طبع ها از آفرین شادی
بر آن گونه که در دل ها همه غم باشد از نفرین
همیشه طبع احباب تو باد از آفرین شادان
به فر دولت سلطان ز نیسان بهترت تشرین
نهاده بر کفت در بزم و پیش رویت استاده
میی پرورده مهر و بتی پرورده تکسین
دعاگفته تو را دولت چه در سرا جه در ضرا
که چون دولت دعا گوید کند روح الامین آمین
دو محمد آفرید ایزد سزای آفرین
آن رسول راستان این پادشاه راستین
آن محمد بود در پیغمبری صدر زمان
وین محمد هست در شاهنشهی فخر زمین
آن محمد در عرب صاحب کتابی بی همال
وین محمد در عجم صاحبقرانی بی قرین
آن یکی را بر هدی مهر نبوت در کتف
وین دگر را در هنر مهر سعادت بر جبین
بود حیدر آن محمد را رفیقی کاردان
هست شاه دین محمد را وزیری پیش بین
این محمد هست در دنیا نیابت دار آن
وآن محمد هست در عقبی شفاعت خواه این
ای غیاث دین و دنیا تا تو گشتی پادشاه
رونق دیگرگرفت از فر تو دنیا و دین
تا امیرالمومنین را چون تویی باشد قسیم
نصرت و راحت بود قسم امیرالمومنین
دست اقبال تو را گر ساختندی خاتمی
آسمانش حلقه بایستی و خورشیدش نگین
همت تو گر امل را گوید اندر صلح هان
هیبت تو گر اجل را گوید اندر بزم هین
بارگاه ملک و دولت را به  دین و داد تو
تهنیت گویند هر روزی کرام الکاتبین
تا که تو عدل و سیاست بر جهان گسترده ای
اصل ملک و قطب دولت پایدارست و متین
هم تذروان رسته اند از چنگل باز سپید
هم گوزنان جسته اند از پنجه شیر عرین
عالم اندر خواب رفته است و خلایق خفته خوش
بر چنین عدل و سیاست آفرین باد آفرین
در زمان چون دور گردون قدرتی دارد عظیم
در جهان چون روز روشن نصرتی دارد مبین
آسمان برحسب قدرت شاه را نصرت دهد
قدرتی باید چنان تا نصرتی یابد چنین
ملک چون باغ است و عدل تو در آن چون باغبان
سروران چون سرو و میدان چون گل و چون یاسمین
دولت پیروز و عدل عالم افروز تو هست
چون سرشک ابر نوروزی و باد فرودین
ارسلان سلطانت جدست و ملک سلطان پدر
وز تو خشنودست جان هر دو در خلد برین
زیر فرمان تو خواهد شد به توفیق خدای
از لب دریای مغرب تا لب دریای چین
تا نه بس مدت به دولت غزو را بندی میان
تا اجل برکافران ناگاه بگشاید کمین
سخره شیران شوند آن بت پرستان شقی
 طعمه خوکان شوند آن خوک خواران لعین
استخوانهای فرنگان بر در انطاکیه
زیر پای و دست اسبان سپه  گردد طحین
ازکنار نهر عاصی تا لب رود فرات
خاک هر منزل به خون کافران گردد عجین
کوس فیروزی چنان کوبد به  صحرای  حلب
کاوفتد آواز او درآمد و مافارقین
آن ظفر پیرایه دولت بود تا روز حشر
وآن اثر تاریخ ملک و دین بود تا روز دین
گرگمان است و خبرگفتار من بس تا نه دیر
این خبرگردد عیان و این گمان گردد یقین
تا شهورست و سنین از سیر ماه و آفتاب
تا دیارست و بلاد از حکم رب العالمین
زیر فرمان تو بادا هم بلاد و هم دیار
زیر پیمان تو بادا هم شهور و هم سنین
نصرت و تایید بادت در رکاب و در عنان
عصمت و توفیق بادت بر یسار و بر یمین
تو رعیت را پناه و مر تو را دولت پناه
تو شریعت را معین و مر تورا ایزد معین
آسمان کرده ندا هر روز بر درگاه تو
کای خداوندان حاجت ا د خلوها آمنین
خدایگان زمان است و شهریار زمین
سپاهدار جهان است و پهلوان  گزین
چو پادشاه چنین باشد و سپهسالار
سزای هر دو بباید یکی وزیر چنین
به حق شدست ملک را وزیر فخرالملک
چنانکه بود ملک شاه را قوام الدین
موافق است پسر با پسر در این  گیتی
مساعد است پدر با پدر به خلد برین
سزد که خواجه بود وارث دوات و قلم
چنانکه هست ملک وارث حسام و نگین
وزیر زاده دنیا سزد مدبر ملک
چو شاهزاده دنیاست پادشاه زمین
اگرچه هست چو باغی شکفته ملک  ملک
پر از درخت بلند و پر از گل و نسرین
شکفته تر شود اکنون ز همت دستور
که هست همت دستور باد فروردین
اگرچه شاه و همه لشکرش گرفتستند
عجم به دولت پیروز و تیغ زهرآگین
چو باز صدر جهان  گشت یار دولت و تیغ
ز سومنات بگیرند تا به  قسطنطین
روان شاه ملک شاه و جان خواجه نظام
گزیده اند به ملک ملک ز علیین
ز بهر هدیه فرستند یا ز بهر نثار
به دست رضوان پیرایه های حورالعین
هر آنچه خسرو مشرق بگوید و بکند
به حق بود که خدایش همی کند تلقین
جهان به سیرت و آیین او همی نازد
که نایب پدر است او  به سیرت و آیین
خدایگانا هرچ از خدای خواست دلت
بیافتی و نهادی بر اسب دولت زین
ببرد عدل تو از پشت پادشاهی خم
فکند تیغ تو بر روی بدسگالان چین
ضمیر روشن تو هست عقل را مسکن
رکاب فرخ تو بخت را بود بالین
ز بیم خنجر تو ولوله است در توران
ز سهم لشکر تو زلزله است در غزنین
چو از سنان تو تابد ظفر به روز مصاف
چو از کمان تو پرد اجل به وقت  کمین
ز نعل مرکب و از خون  کشته تو رسد
به روی ماه غبار و به پشت ماهی طین
گهی  که هست سپاه تو بر لب جیحون
شوند خسته و بسته سپاه خان و تکین
گهی به بیشه مازندران سوارانت
عصا کنند به دست سپهبدان زوبین
سپه کشی که ز توران به کین تو بشتافت
خبر نداشت کزو تیغ تو بتوزد کین
نهاد روی به اقبال چون کشید مصاف
گرفت دامن ادبار وکشته شد در حین
به  یک زمان سپهش منهزم شدند چنانک
هزیمت از لب جیحون رسید تا در چین
مخالفی که به مازندران خلاف تو جست
پناه ساخت زبیشه چنانکه شیر عرین
زپهلوان سپاهت به عاقبت بگریخت
بر آن صفت که کبوتر گریزد از شاهین
بدان عدد که بود بر مجره کوکب خرد
ز بیشه با او رفتند لشکرش همگین
شدند عاقبت کار در میانه راه
ستارگان مجره کواکب پروین
چو ره نمود سعادت بر تو ایشان را
رسید بهره ایشان جلالت و تمکین
همه به قبضه فرمان تو شدند رهی
همه به منت احسان تو شدند رهین
خلاف و طاعت تو هست اگر قیاس کنند
یکی چو آذر برزین یکی چو ما معین
خرد کجا بود آن را که او ز خیره سری
شود ز ما معین اندر آذر برزین
چه آن که باد خلاف تو دارد اندر سر
چه آن که هست به صد ساز زیر خاک دفین
به نیک بختی تو هرکه دل ندارد شاد
بنالد از غم و بر بخت بدکند نفرین
مگر خدای زجان آفرید عهد تورا
که هست عهد تو در هر دلی چو جان شیرین
مگر قرین و همال از فرشته است تورا
کز آدمی نشناسم تورا همال و قرین
چو دید مجلس عالیت شاعر پدری
بهشت دید به دنیا به  چشم روشن بین
ضمیر و خاطرش از مدح تو گرفت شرف
چو آسمان زنجوم و صدف ز در ثمین
همیشه تا که بود حفظ و عصمت یزدان
جهانیان را حصن  حصین و حبل  متین
نظام دین هدی باد و عز دین هدی
تورا وزیر و سپهدار تا به یوم الدین
چنانکه ناصر دین و معین خلق تویی
خدای عزوجل ناصر تو باد و معین
سپاه و مملکت و عمر و روزگار تورا
دعا زدولت و آمین زجبرییل امین
زباغ و راغ به آسیب لشکر تشرین
گرفت راه هزیمت سپاه فروردین
برون  کشید ز باغ و ز راغ رایت خویش
چو دید بر سر کهسار رایت  تشرین
چه رایتی است که تشرین زدست بر کهسار
که شد به لون دگر عالم بهشت آیین
گرفت گونه دینار دشت مینا رنگ
نهاد توده کافور کوه مشک آگین
پدید شد به هوا بر مثال اهریمن
نهفته شد به زمین در نگار حورالعین
نه باغ را خبرست از بنفشه و سوسن
نه راغ را اثرست از شکوفه و نسرین
نه هست لاله  کوهی پلنگ را بستر
نه هست سوسن حمری تذرو را بالین
اگرچه فصل بهار از خزان بهشت که دید
همی شکفته از آن گردد وکآشفته ازین
من از خزان به یکی چیز شاکرم که خزان
زبانهای درختان همی کند زرین
ز بهر آنکه درختان به آن زبان خوانند
به جشن مهر مدیح وزیر شاه زمین
نظام ملک رضی خلیفه شمس کفات
غیاث دولت و صدر اجل قوام الدین
ابوعلی حسن آن صاحبی که در عقبی
روان صاحب کافی به مهر اوست رهین
شعاع روزبهی تابد از جبین کسی
که در پرستش او برنهد به خاک جبین
سپهر تا به  قیامت جدا نخواهد کرد
ز دست دولت او دامن شهور و سنین
به شکل حلقه انگشتری است چنبر چرخ
ز بخت اوست در انگشتری نشانده نگین
اگر میان یم اندر صدف ندیدستی
نگاه کن قلم او در آن خجسته یمین
اگر خبر بدی ابلیس را ز نور دلش
به نار فخر و تکبر نکردی آن مسکین
سجود کردی و هرگز نگفتی آدم را
من آفریده ز نارم تو آفریده ز طین
ایا متابع رای تو مهر روشن تاب
و یا مسخرکلک تو عقل روشن بین
وزیر بازپسین خوانمت که تازه شده است
به روزگار تو دین رسول بازپسین
تو آن خجسته وزیری که ازکفایت تو
کشید دولت سلجوق سر به علیین
تو آن ستوده مشیری  که در فتوح و ظفر
شدست کلک تو با طبع شهریار قرین
تو آدمی و همه خلق چون فریشتگان
مخالف تو چو ابلیس خاک راه و لعین
اگر ز بهر تو ابلیس یک سجود نکرد
سزای لعنت گشته است تا به یوم الدین
هر آن دعا که ز بهر تو بر شود به هوا
ستاره وار بتابد بر آسمان و زمین
ضمیر پاک تورا دیو کی کند وسواس
که هست بر سر تو پر جبرییل امین
ز چرخ بر تو ثنا وزستارگان احسنت
ز بخت بر تو دعا وز فرشتگان آمین
تویی دلیل و معین جهانیان شب و روز
خدای باد تو را روز و شب دلیل و معین
کسی  که بر تن و جان تو آفرین نکند
مباد بر تن و بر جان او مگر نفرین
تو راست روی چو نسرین تازه  ای بت چین
مراست از غم عشق  تو روی چون نسرین
توراست پروین زیر دو دانه یاقوت
مراست دیده یاقوت بار بر پروین
توراست زر طرازنده بر میان دو سیم
مراست زر گدازنده بر رخ سیمین
تو راست بستر و بالین همیشه پرگل و ماه
مراست پر تف و نم بی  تو بستر و بالین
تو راست پرخم و چین جعد زلف غالیه بار
مراست قامت و روی از غم تو پر خم و چین
توراست پرچین از ساج  گرد لاله ستان
مراست گرد گل زرد عاج گون پرچین
تو راست مشک به کافور بر عجین به  گلاب
مراست خاک به خونابه زیر پای عجین
توراست مار قرین بر فراز برگ سمن
مراست برگ سمن بر فراز مار قرین
توراست برچین بر روی حلقه کرده جنان
مراست عشق تو بر گوش حلقه کرده چنین
توراست آذر برزین به روی بر ز نشاط
مراست بر دل ز اندیشه آذر برزین
توراست تلقین آشوب و فتنه از دیوان
مراست مدح وزیر از فرشتگان تلقین
وزیر خسرو و شرق و نصیر ملت شرع
مجیر دولت و تایید او موید دین
سپهر نصرت ابوالفتح کاختران سپهر
به صد هزار قرانش نیاورند قرین
بزرگوار وزیری که هست بهره او
ز هفت  کوکب سیاره هفت چیز گزین
ز زهره بزم و ز بهرام قوت اندر رزم
ز تیر در همه علمی ضمیر روشن بین
ز ماه سیر شبانروزی و ز کیوان خشم
ز مهر طلعت و از ا ورمزد رای رزین
یمین او سبب روز و روزی بشر است
بدین سخن نه  گرو بایدم همی نه یمین
شود گشاده در روزی و بتابد روز
چو او به  دیوان بگشاید این خجسته یمین
نخست روز کند آرزوی خدمت او
چو در بدن متحرک شود جنان جنین
ز حرص خدمت و دیدار او عجب نبود
که بی قرار شود نطفه در قرار مکین
چو کلک و مقر عه در صدر زین به  کف گیرد
دلیروار دو صنعت کند بدان و بدین
به نوک  کلک جهانی ببخشد اندر صدر
به شیب مقرعه ملکی بگیرد اندر زین
به  روز رزم گر از دست او شرف یابد
مسیر طایر و دفع طمع  کند شاهین
سرشت او به صفت چون سرشت ما نبود
که او ز ما معین است و ما ز ما مهین
اگر سحاب بیاموزدی سخاوت او
به جای قطره همه بدره باردی بر طین
علی العموم بیارایدی جهان خرداد
علی الخصوص بیارایدی به فروردین
به  یادم آمد بیتی که عنصری گوید
به  لفظ و معنی پاکیزه تر ز در ثمین
نه من به  تضمین مدحش همی بیارایم
همی به  مدح وی آراسته کنم تضمین
  آیا ز مرکب تو گرد رفته بر گردون
کشیده رایت عالیت سر به علیین 
زمانه گشت بر اعدا چو حلقه خاتم
چو روز فتح  گرفتی زمانه زیر نگین
به بحر کینه چو خصم تو در سفینه نشست
سفینه  گشت نگونسار و غرقه شد مسکین
در آن مقام تو گفتی  که بر سر اعدا
همی حجاره سجیل بارد از سجین
هنوز ناشده از مغزشان بخار شراب
نهاد مالک بر دستشان همی غسلین
جهانیان همه آگه شدند و دل بستند
که چون  گشاد قضا بر مخالفانت کمین
ز بس نهیب سر اندر کنند و دم نزنند
نهنگ شرزه و پیل دمان و شیر عرین
ز جان  گرگین  گرگان همی خورد تشویر
که آب دیلم بردی و رونق زوبین
نداشتی خطری پیش او سیاست تو
اگر به گرگان بودی هزار چون گرگین
که از کفایت و رای تو آن ولایت را
همه سلامت و امن است و راحت و تسکین
ز جانبیش به سر حد ماورا النهر
ز جانبیش به در بند کشور غزنین
تو ایدری و ز تدبیر تو بهر دو طرف
هزار سد بلندست و صد هزار حصین
نظیر تو ز وزیران کسی ندانم من
به عقل  کامل و رای صواب و عزم متین
نپاید آنکه به جنگ تو آید اندر جان
نیاید آنکه به خیل تو آید اندر چین
بشارتی رسد از فتح و مژده ظفرت
چو گوش و چشم تو را باشد اختلاج و طنین
امید هست  که آرد به درگهت فغفور
همه طرایف چین از نگارخانه چین
کشند پیش تو چیبال و قیصر رومی
بتان زرین از سومنات و قسطنطین
خدای عرش ز خاک آفرید شخص تو را
کرام پیش تو زان خاک برنهند جبین
دفین کنند همه گنج در زمین وزرا
به جای  گنج همی دشمنان کنی تو دفین
ز بهر آن بدهی  گنج و در زمین بنهی
که باید از قبل دشمنانت  زیر زمین
خزانه دار چو در بزم بشنود ز تو هان
سلاح دار چو در رزم بشنود ز تو هین
ز بحر جود همه زر ناب خیزد موج
ز ابر خشم همه خون صرف ریزد هین
کجا زمانه به سکین همی سری برد
کز آن سرش به دل اندر خلاف باشد و کین
اگر کنی تو به سکین اشارتی  که مبر
نبرد آن سر و سر باز پس  کند سکین
به  دست توست همایون یکی همای شگفت
به خلق ا جمله ا درافشان  به فرق مشک آگین
کجا صریر کند ملک را دهد ترتیب
کجا صفیر کند شرع را کند تزیین
مشاطه ای عجب است او که رنگ مشکینش
مشاطگی نکند جز به صبح باز پسین
مهندسی است  که از بهر مصلحت شب و روز
همی به روز بر اشکال شب  کند تعیین
جو در بنان تو سازد بنای فضل و ادب
به عقد او نرسد مه به  عقده مشکین
بزرگوارا پوشیده نیست بر دل تو
سخن چنانکه فراز آورند غث و سمین
سخنوران جهان دیده کهن شده را
به روزگار تو نو گشت سیرت و آیین
منم به خدمت تو شخص خویش کرده رهی
به  شکر و منت تو جان خویش کرده رهین
نبسته مدح تو برحسب طاقت و امکان
نشسته پیش تو بر فرش حشمت و تمکین
عروس بخت مرا بخشش تو کابین است
قبول توست  گر او را قباله و کابین
سزدکه خوانم مدح تورا جوانی و جان
که چون جوانی و چون جان خوش آید و شیرین
غذای جان نشناسم جز آفرین تو را
و گر شناسم بر من مباد جز نفرین
همیشه تا که امامان خبر دهند همی
ز حوض  کوثر و ما معین و خلد برین
همیشه بزم تو چون خلد باد خرم و خوش
کف تو کوثر و می در کف تو ما معین
تو با سعادت و شادی نشسته چون رضوان
به خدمت تو رده برکشیده حورالعین
به  جان پاک تو هر ساعتی ز رحمت صرف
رسیده فیض الهی ز دست روح الامین
قیاس عمر تو چندان که در شمار کنند
از آن شمار بود الف  کمترین تعیین 
زمانه در همه وقتی تو را رهی و غلام
خدای در همه  کاری تو را نصیر و معین
به مجلس تو ثنای من از در احسنت
به  حضرت تو دعای من از در آمین
آن بت که هست چهره خور پیش او رهین
صد حلقه دارد از سه طرف هر طرف یمین
پیوسته در میانه هر حلقه ای دلی
چون خاتمی شده که کبودش بود نگین
گاهی ز تاب زلف به  گل بر نهد کمند
گاهی ز کید جعد به مه بر کند کمین
از تاب زلف اوست دل من  گرفته تاب
وز چین جعد اوست رخ من  گرفته چین
فریاد از آن نگار که در نال سوخته
آتش ز دست از دل سنگین آهنین
ای دلبری  که از رخ و زلفین تو مرا
پر سوسن است دامن و پر سنبل آستین
گه بر سپهر وصف تو گویند مهر و ماه
گه در بهشت ویل تو جویند حور عین
تری و خوشی غزل من ز وصف توست
بر تو غزل سزاست چو بر خواجه آفرین
تاج علا و گنج معالی علی که او
دستور سیف دولت شاه است و سیف دین
آزاده مهتری که کواکب به صد قران
او را نیاوریده به آزادگی قرین
همنام او علی است  که او بود روز حرب
شیر خدای و دادگر و میر مومنین
شد زان علی یقین همه دشمنان گمان
شد زین علی  گمان همه دوستان یقین
در بند آن علی دل  کفار شد اسیر
در شکر این علی دل زوار شد رهین
گر ابن عم احمد مختار بود آن
دستور ابن عم شه عالم است این
ای تابع هوای تو اجرام بر سپهر
وی شاکر سخای تو اجسام بر زمین
از جود توست حاجت آزادگان روا
وز رسم توست حجت فرزانگان متین
همواره در مقام جلالت تویی مقیم
پیوسته در مکان سعادت تویی مکین
بی نام تو سرشک نبارد همی ز ابر
بی مهر تو نبات نروید همی ز طین
در پیش سیف دولت سلطان دادگر
یسرست بر یسارت و یمن است بر یمین
در حضرتش وزیری و در خدمتش ندیم
در ملکتش وکیلی و در نعمتش امین
تا سرفراز گشتی ز این هر چهار چیز
شد خاک پای همت تو چرخ هفتمین
ای  گشته دولت ازلی با تو هم عنان
وی گشته حشمت ابدی با تو همنشین
بحری است مدح تو که بر آن بحر طبع من
همچون صدف شدست پر از گوهر ثمین
از اعتقاد صاف سزد گر بود مدام
بر دست تو بسایم و بر پای تو جبین
چون هست بر مدیح تو برحسب اعتقاد
ابیات من مهذب و الفاظ من متین
هرگه که ذکر خویش توقع کنم همی
زان خاطر لطیف و از آن رای دوربین
تا بر سپهر سیر نجوم است بارجوم
تا در زمانه دور شهورست با سنین
بر چرخ عقل باد جمال تو آفتاب
در باغ فضل باد خصال تو فرودین
حکم تو باد جابر حساد کرده قهر
بخت تو باد مرکب اقبال کرده زین
دولت تو را پناه و تو احرار را پناه
ایزد تو را معین و تو سادات را معین
همی فرازد دولت همی فزاید دین
قوام دین هدی و نظام ملک زمین
سزد که ملک زمین  گسترد نظام الملک
سزد که دین هدی پرورد قوام الدین
خدایگان صفتی کش خدای داد به هم
سه چیز روح فزا و سه چیز عقل گزین
ید موید و عقل تمام و بخت بلند
دل منور و عزم درست و رای رزین
ز قدر و مرتبه دارد جهان به زیر قلم
چنانکه داشت سلیمان جهان به زیر نگین
سعادت و قلم از دست او شناس که هست
عصای موسی آن و دعای عیسی این
مزاج را دل او راستی  کند تعلیم
طباع  را کف او نیکوی کند تلقین
به نور صرف همی ماند و عجب دارم
که نور صرف بود من سلاله من طین
گرفته رایت و رایش ز روم تا حد هند
رسیده نامه و نامش ز مصر تا در چین
به چشم دشمن او در زحل  کشید کمان
به جان حاسد او در اجل  گشاد کمین
توانگر آمد و مسکین مخالفش لیکن
ز غم توانگر و از شادی و طرب مسکین
برو ببوس یمینش  گرت گهر باید
که صدهزار ثمین است آن خجسته یمین
میان او کمری دارد از سعادت و فر
به شکل و طرف کمر زان قبل بود پروین
از آن خمیده شود مه دو بار در یک ماه
که تا ز بهر ستورانش نعل باشد وزین
ایا یمین تو تصریف جود را مصدر
ایا ضمیر تو میزان عقل را شاهین
شود چو آهو شیر عرین ز هیبت تو
ز فر بخت تو آهو شود چو شیر عرین
تویی  که عمر تو را هر شبی و هر روزی
فلک دعا کند و اختران  کنند آمین
پس از پیمبر ما وحی اگر روا بودی
گزاردی به  تو بر وحی جبرییل امین 
اگرچه هست به عصر اندرون تو را تاخیر
تویی مقدم آزادگان به داد و به  دین
بلی مقدم بیغمبران محمد بود
اگرچه بود محمد رسول بازپسین
همی به نام تو بر کوه بردمد سوسن
همی به مدح تو از سنگ بشکفد نسرین
ز دست و طبع تو بینم حیات و شادی خلق
که آن چو چشمه خضر ست و این چو ما معین
به روز بزم تو گر باز جانور گردند
مقدمان جهان سربه سر کهین و مهین
به دولت تو همه بر فلک نهند قدم
به خدمت تو همه بر زمین نهند جبین
هواست نعمت و منت تو را که خالی نیست
زنعمت تو مکان و زمنت تو مکین
کسی  که پای تو بالین او بود زیبد
که پای او سر عیوق را بود بالین
یقین شدست که صاحبقران شهنشه ماست
چنان کجا که تویی صاحب اجل به  یقین
همی  کنند قران بر فلک فریشتگان
که بخت صاحب و صاحبقران شدند قرین
اگر خبر شود از رزم تو به چرخ بلند
وگر نشان رسد از بزم تو به خلد برین
به رزمگاه تو یاری کنند سیارات
به بزمگاه تو شادی کنند حورالعین
کسی  که سر ننهد بر خط محبت تو
کند عداوت تو مغز در سرش زوبین
کسی  که مهر تو از سر برون کند وقتی
شود زکین تو اندیشه در دلش سنگین
ز نقش کلک شگفت تو ملک شاه شکفت
چو بوستان و گلستان ز باد فروردین
صدف شناسم کلک تو را که از دهنش
به شرق و غرب پراکنده  گشت در ثمین
خرد ندارد و پیوسته است معنی جوی
بصر ندارد و همواره است  گیتی بین
کجا به دست تو باشد گمان برم که مگر
شهاب ابر پرست است و شمع صدر نشین
مکان  و قوتش مشک  است و سیم وزان سبب  است
به فرق سیم نگار و به حلق مشک آگین
مسخرند تو را باد و خاک و آتش و آب
ز هر یکی اثری تازه کن علی التعیین
به  روز رزم برافشان به  باد خرمن خصم
به  روز بزم کن اجزای خاک را زرین
به  آب مهر همه کار دوستانت بساز
بسوز جان همه دشمنان به آتش  کین
ایا ستوده ولی نعمتی که از کرمت
شدست خاطر من نیک و عیش من شیرین
به  دولت تو همی برکشم علم به  فلک
ز خدمت تو همی سرکشم به علیین
کجا مدیح تو خوانم ز بندگی خواهم
که جان و دل به  حروف اندرون کنم تضمین
اگر ز شاه و ز تو بگذرم ز گفتن شعر
کند زمانه به هر دم زدن دلم غمگین
اگر نه نام تو و نام شه  کنم  مخلص
مدیح بر من و بر خویشتن  کند نفرین
همیشه تا بود آثار نیک  اصل قوی
همیشه تا بود آیین خوب  حصن حصین
هزار سال بمان نیک بخت و نیک آثار
هزار سال بزی خوب رسم و خوب آیین
موافقانت رسیده ز گرد بر گردون
مخالفانت فتاده ز سجن در سجین
زهی خجسته و فرخنده باد فروردین
به فرخی و خوشی آمدی زخلد برین
همه جهان ز تو پرحور عین شد ای عجبی
بیامدند مگر بر پی تو حورالعین
شنیده ای تو ز فردوس نغمه داود
از آن کنی همه شب عندلیب را تلقین
شد از نسیم تو هشیار مست آذرماه
شد از صریر تو بیدار خفته تشرین
طلایه حشم توست نرگس و سوسن
کتابه علم توست لاله و نسرین
زمین شد از نفست پربخار مشک و بخور
هوا شد از نفست پر سرشک ما معین
دو چشم ابر زعشق تو گشت درافشان
کنار باغ زبوی توگشت مشک آگین
ز کوهسار تو کردی نگارخانه هند
زجویبار تو کردی نگارخانه چین
تذرو را ز شقایق تو بر نهی بستر
گوزن را ز شقایق تو بر نهی بالین
بدین صفت  که تویی خوانمت نسیم بهشت
وگرچه هست تو را نام باد فروردین
مسافری تو و گرد جهان مسافروار
همی شوی و جهان را همی دهی تزیین
اگر بدان صنم ماهروی برگذری
یکی ز حزن من آگه  کنش به صوت حزین
در آن دو زلف دل آویز او بجوی دلم
چنان  که  گم نشوی در میان حلقه و چین
وگر تو را سوی فردوس بازگشت بود
درود من برسان سوی جبرییل امین
وزو سوال  کن آنگاه تا که بود به حق
امام پیشین بعد از رسول بازپسین
وگر شوی به زیارت سوی مدینه علم
خیال جان مرا بر در مدینه ببین
بگو که بوسه بدان خاک ده  که هست در او
جمال سید سادات و عتر ت یاسین
وصی خاتم پیغمبران و شیر خدای
نبیره عرب و مرد خندق و صفین
نه دل به کفر بیالوده و نه لب به شراب
نه گوش داده بدان و نه هوش داده بدین
در مدینه علم است و در مناقب او
در خزانه عقل است رای شمس الدین
اجل مشید دولت ستوده مجدالملک
بشیر خلق زمان و مشیر شاه زمین
سر فضایل ابوالفضل کاختران سپهر
به صد هزار قرانش نیاورند قرین
به خدمتش همه آزادگان شدند رهی
به منتش همه شهزادگان شدند رهین
به خاک درگه او کافیان همی نازند
چو موبدان قدیمی به آذر برزین
زحادثات فلک درگه مبارک او
جهان و خلق جهان را بس است حصن حصین
چو قدر اوست به نزدیک کردگار عظیم
چو ذات اوست به نزدیک شهریار مکین
عظیم دارکسی راکه او دهد تعظیم
مکین شناس کسی را که او کند تمکین
به نوک کلک همی هر زمان بپیوندد
هزار عقد ز یاقوت سرخ و در ثمین
ز بهر مرتبت آن عقده ها همی بندد
سپهر گردان برگردن شهور و سنین
اگر خبر شدی ابلیس را ز نور دلش
ز ناز فخر و تکبر نکردی آن مسکین
سجود کردی و هرگز نگفتی آدم را
من آفریده ز نارم تو آفریده ز طین
آیا متابع رای تو مهر روشن تاب
آیا موافق عزم تو عقل روشن بین
اگر ز عقل بپرسی  که  کیست سید عصر
زاهل ملت و دولت تو را کند تعیین
وگر ز یمن بپرسی که مسکن تو کجاست
دهد جواب که هست اندر آن خجسته یمین
وگر فلک زکفایت ترازویی سازد
زبان کلک تو باشد زبانه شاهین
وگر ز چشمه عدلت خورند کبکان آب
کنند رخنه به منقار و مخلب شاهین
وگر به آهوی دشتی عنایت تو رسد
مکابره بکند با خیال شیر عرین
نگین تویی و چو انگشتری است ملک جهان
بها و قیمت انگشتری بود ز نگین
مراکب تو به اقبال تا به درگه تو
زمانه مرکب اقبال کرده دارد زین
به باطن اندر سری است با خدای تورا
که نور آن بدرخشد همی تو را ز جبین
کسی که کاهش جاه تو را نهد سر و تن
بر او شود بن هر موی چون سر زوبین
کسی که مهر تو از دل برون  کند نفسی
شود ز کین تو اندیشه در دلش سکین
متوز کین و عدو را به روزگار سپار
که روزگار به تعجیل ازو بتوزد کین
به وقت آنکه در آغاز فتنه بود جهان
که داد جز تو به تدبیر فتنه را تسکین
چو گشت رای تو پیوند رایت سلطان
کشید رایت عالیس سربه علیین
همه عراق و خراسان به جمله خالی گشت
زظالمان بلاجوی و مفسدان لعین
بساط مملکتش را اگر بپیمایند
سری به کاشغرست و سری به قسطنطین
جهانیان همه گشتند متفق که توراست
ضمیر روشن و رای درست و عزم متین
چو رای و عزم و ضمیر تو هست حاجت نیست
خدایگان جهان را به  کارزار و کمین
شدست شاه به تدبیر و رای تو چو پدر
ستوده سیرت و نیکوخصال و نیک آیین
همی دهند رسولان زرای و تدبیرت
خبر به حضرت کرمان و حضرت غزنین
سخن که بود پراکنده چون بنات النعس
به مدح ذات تو شدگردگشته چون پروین
چو من مدیح توگویم نبایدم حاجت
که در مدیح تو مدحی دگر کنم تضمین
عروس شعر مرا مدحت توکابین است
مشاطه بخت و قبولت قباله و کابین
به مجلس تو نثار من از دعا و ثناست
که راغبند قضا و قدر بدان و بدین
چو من ثنای توگویم قضاکند احسنت
چو من دعای تو گویم قدر کند آمین
همیشه تا که شود شاد زافرین دل مرد
چنان  کجا که ز نفرین دلش شود غمگین
دل تو شاد همی باد زافرین و دعا
دل حسود تو غمگین ز ناله و نفرین
نگاهدار و معین تو خالق دو جهان
تو خلق را به عنایت نگاهدار و معین
شمار ملک به دست تو تا به روز شمار
جمال دین به بقای تو تا بهوم الدین
ایا معزی برهانی این جمال ببین
که با ولایت صاحبقران شدست قرین
کنون که گشت بیاض زمان چو ساحت عدن
کنون که گشت سواد زمین چو چرخ برین
سواد فایده خاطر از بیاض بیار
در این بیاض زمان و در این سواد زمین
گر از بزرگی و مقدار او سوال کنی
جهان چو حلقه انگشتری است او چو نگین
خیال خیر عمادی است در زمین و زمان
شعاع نور عمادی است در مکان و مکین
وگر ز نصرت و آثار او سوال کنی
فذلکش نتوان یافت از شهور و سنین
اگر نشان دهی از معجزات دولت او
بود طراز کرامات اولیا به یقین
وگر خبر دهی از خلقت و جبلت او
بخوان چهارم آیت ز سوره والتین
وگر تعرف دینش کنی بحمدالله
کمال دارد و نقصان در او نیافت مکین
وگر سخن ز سخاوت رود بداد تمام
عروس حرص و امل را سخای او کابین
وگر زمصلحت خلق و منفعت گویی
نصیب یافته از او حجاز تا در چین
وگر مخاطبه گویی چهار پیشروست
چنانکه طبع چهارست چیست معنی این
به هر مکان اثری دارد آن چهار تمام
به هر زمان خطری دارد این چهار گزین
ستوده سیف مسلمانی و امیر عراق
عماد دولت صاحبقران و قطب الدین
زمانه همچو یکی نامه بود بی عنوان
فلک نوشت بر آن نامه نام سا وتکین
ز عز دولت او وز کمال همت او
زمانه ایمن و آباد شد بهشت آیین
همی ننالد آهو ز پنجه ضیغم
همی نترسد تیهو ز چنگل شاهین
هزار میر به  درگاه او شده است رهی
هزار شاه به فرمان او شده است رهین
ایا مثال تو پرگار عقل را نقطه
و یا نوال تو میزان جود را شاهین
به چاکر تو تقرب کند شه توران
به نامه تو تفاخرکند شه غزنین
حسام توست چو بحری که زهر دارد موج
خدنگ توست چو ابری که مرگ دارد هین
مخالف تو به سر بر لگام دارد از آن
که بخت تو به فلک برنهاده دارد زین
کسی که بر تن و بر جان تو سگالد بد
سپهر بر تن و بر جان او کند نفرین
به زخم تیر تو زیر زمین نهفته شود
هر آن که او به دل اندر نهفته دارد کین
مکان مادح تو هست بقعه رفعت
سرای حاسد تو هست مسکن مسکین
به  توست شیرین عیش هزار خسرو و میر
چو زندگانی خسرو به طلعت شیرین
یکی درخت نشاندی به باغ ملک اندر
که آن درخت همی سرکشد به علیین
خدا بهشت دو تا آفرید در دو جهان
یکی است خلد و دگر ملک پادشاه زمین
در آن بهشت درختی است نام او طوبی
در این بهشت درختی است اصل او زرین
بر آن درخت ز یاقوت لاله وگلنار
بر این درخت زکافور سوسن و نسرین
همی حسد برد از شاخه های آن جوزا
همی خجل شود از برگهای این پروین
بر آن درخت همه شاخه های در افشان
بدین درخت همه برگهای مشک آگین
به زیر سایه این ایمن است لشکر شاه
به  زیر سایه آن ساکن است حورالعین
همی بنازد رضوان در آن بهشت بدان
همی بنازد سلطان درین بهشت بدین
خدایگانا یک چند از فراق پدر
زمانه تار بدیدم به چشم روشن بین
مرا به خدمت درگاه خواست پیوستن
اجل ز کالبدش جان  گسست در قزوین
ملک به شهر نشابور شاه را فرمود
قبول و حشمت و منشور و خلعت و تمکین
منم  که پیش شهنشاه نایب پدرم
به مرغزار علوم اندرون چو شیر عرین
پسر به جای پدر بهتر اندر این خدمت
برین بساط ز خاطر فشانده در ثمین
به جود و جاه و قبول تو آرزومندست
چنانکه تشنه به  کاس دهاق و ما معین
همیشه تا که بهارست موسم نیسان
همیشه تا که خزان است موسم تشرین
بقات باد به شادی و عز و پیروزی
قرین یسر یسارت ندیم یمن یمین
مساعد تو سعادت دلیل تو دولت
موافقت شده توفیق و مستعا نت  معین
باد میمون و مبارک بر شه روی زمین
عید و دیدار امام الحق امیرالمومنین
بر شریعت راستی بفز ود از این معنی  که بود
با امام راستان دیدار شاه راستین
اتفاق هر دو عالی  کرد قدر تاج و تخت
اتصال هر دو روشن کرد چشم ملک و دین
زین مبارک اتفاق و زین همایون اتصال
قایم و الب ارسلان شادند در خلد برین
از شهنشه ملک باقی ویژه شد تا روز  حشر
وز خلیفه دین تازی تازه شد تا روز دین
ملک و دولت را به هر دو کرد باید تهنیت
دین و دنیا را به هر دو گفت باید آفرین
تا جهان باقی بود پاینده و عالی بود
دوده عباس از آن و گوهر سلجوق از این
ای شهنشاهی  که رای و رایت و روی تو را
آفرین و رحمت است از ایزد خلد آفرین
ملک عالم را تو داری یک به یک زیر علم
گنج  گیتی را تو داری سر به سر زیر نگین
شکرکردی گر به  هنگام تو بودی معتصم
فخرکردی  گر در ایام تو بودی مستعین
تا به شرع اندر یمین ا لمقتدی بالله تویی
یسر داری بر یسار و یمن داری بر یمین
دولت عباسیان بودی به هفتم آسمان
تخت و بخت رومیان بردی فرو هفتم زمین
لاجرم در دین پیغمبر تو را حاصل شده است
آنچه  گفت ایزد تعالی  نعم اجر العاملین
تو شریعت را پناهی و تو را دولت پناه
تو خلیفت  را معینی و تو را ایزد معین
با شجاعت هم نژادی و با سخاوت هم نسب
با جلالت هم تباری با سعادت هم نشین
از هنرهای تو تاریخ فتوح و نصرت است
هم به  روم و هم به  مصر و هم به هند و هم به چین
تا بود گیتی به عدل تو سریر ملک را
تهنیت گویند هر روزی کرام الکاتبین
تاکه زین و تخت شاهی در جهان آمد بدید
هیچ کس ننشست راحت تر چو تو بر تخت وزین
تا نجوم اندر بروج است و بروج اندر فلک
تا فصول اندر شهور است و شهور اندر سنین
هر مکان و هر مکین در خطه فرمانت باد
تو همیشه در مکان شاهی و شادی مکین
روشن از رای تو گیتی همچو چرخ از آفتاب
خرم از عدل تو عالم همچو باغ از فرودین
چنانکه ناصر دین هست پادشاه زمین
نظام دین هدی هست کدخدای گزین
بلند باشد و محکم بنای دولت و ملک
چو پادشاه چنین باشد و وزیر چنین
به  حق شدست ملک را نظام دین دستور
چنانکه بود ملکشاه را قوام الدین
موافق است پسر با پسر درین  گیتی
مساعدست پدر با پدر به خلد برین
سزد که خواجه بود صاحب دوات و قلم
چنانکه هست ملک صاحب حسام و نگین
وزیر زاده دنیا سزد مدبر ملک
چو شاهزاده دنیاست پادشاه زمین
روان شاه ملکشاه و جان خواجه نظام
چو بنگرید به ملک ملک ز علیین
ز بهر هدیه فرستند باز بهر نثار
به دست رضوان پیرایه های حورالعین
خدایگانا هرچ از خدای خواست دلت
بیافتی و نهادی بر اسب دولت زین
به  هر چه روی  کنی یا به  هر چه رای  کنی
به حق بود که خدایت همی کند تلقین
جهان به سیرت و آیین توست خرم و شاد
که نایب پدری تو به سیرت و آیین
ببرد عدل تو از پشت پادشاهی خم
فکند تیغ تو در روی بدسگالان چین
ضمیر روشن تو هست عقل را  مسکن
رکاب فرخ تو هست بخت را بالین
چو از سنان تو یابد ظفر به روز مصاف
چو از کمان تو پرد اجل به  وقت کمین
ز نعل مرکب و از خون  کشته تو رسد
به روی ماه غبار و به پشت ماهی هین
سپه کشی که ز توران به کین تو بشتافت
خبر نداشت  کزو تیغ تو بتوزد کین
نهاد روی به اقبال و چون کشید مصاف
گرفت دامن ادبار وکشته شد در حین
مخالفی که به مازندران خلاف تو جست
پناه جست به بیشه چنانکه شیر عرین
زپهلوان سپاهت به عاقبت بگریخت
بدان صفت که کبوتر گریزد از شاهین
به یک زمان سپهش منهزم شدند چنانک
هزیمت از لب جیحون رسید تا در چین
همه به قبضه فرمان تو شدند رهی
همه به منت احسان تو شدند رهین
چه آنکه باد خلاف تو دارد اندر سر
چه آنکه هست به صد سال زیر خاک دفین
به نیکبختی تو هرکه دل ندارد شاد
بنالد از غم و بر بخت بد کند نفرین
مگر خدای ز جان آفرید عهد تو را
که هست عهد تو در هر دلی چو جان  شیرین
مگر قرین و همال از فریشته است تو را
که آدمی نشناسم تو را همال و قرین
همیشه تا که بود حفظ و عصمت یزدان
جهانیانرا حصن حصین و حبل متین
ز حفظ یزدان حبل متین به  دست تو باد
زسور عصمت پیرامن تو حصن حصین
نظام دین هدی باد و عز دین هدی
تورا وزیر و سپهدار تا به یوم الدین
نگاه کرد خدای اندر آسمان و زمین
رقم  کشید ز قدرت بر آسمان و زمین
کیشدن رقم قدرتش پدید آورد
هزارگونه عجایب در آسمان و زمین
چو یافتند علو و سکون ز قدرت او
چه در سرشت و چه در جوهر آسمان و زمین
همه علو و سکون سر به سر رها کردند
به  کدخدای ملک سنجر آسمان و زمین
نظام دین  که همی بر سرسش کنند نثار
همه نجوم و همه گوهر آسمان و زمین
مظفر آنکه چو مهر و وفای او بینند
خلاف و کین بنهند از سر آسمان و زمین
ز نیک بختی او ملک و دین همی نازد
چو از نبوت بیغمبر آسمان و زمین
کجا ثنا کند او را خطیب بر منبر
ثنا کنند بر آن منبر آسمان و زمین
اگر بخواهد تا بر بدن بود زینت
شوند پر زر و پر اختر آسمان و زمین
ز بهر زینت ایوان بزم او شده اند
مکان اختر و کان زر آسمان و زمین
ز فر طلعت میمون و سعد طالع او
شوند حاسد یکدیگر آسمان و زمین
نیاورند صلاح و نظام عالم را
چو آفتاب چنین داور آسمان و زمین
بپرورند به عدلش همی درختان را
ز مهر چون پدر و مادر آسمان و زمین
ز بهر عشرت او باغ را بیارایند
به  گونه  گونه سلب زیور آسمان و زمین
اگر به صورت مرغی شود سعادت او
چو دانه گیرد در ژاغر آسمان و زمین
وگر زهمت او چرخ چنبری سازد
برون شوند بدان چنبر آسمان و زمین
ایا فریشتگان کاتب مدایح تو
ستارگان قلم و دفتر آسمان و زمین
کسی که  گوید با قدر و حلم تو ز قیاس
بوند همسر و همبر بر آسمان و زمین
محال گیرد و چون ژرف بنگرد بیند
به قدر و حلم تو در همسر آسمان و زمین
چو در وفای تو تا حشر دهر محضر بست
گوا شدند بر آن محضر آسمان و زمین
به روزگار تو از خلق باز داشته اند
بلای صاعقه و صرصر آسمان و زمین
ز دولت تو به  آذار و فرودین شده اند
سرشک بار و شجرپرور آسمان و زمین
نقاب کحلی و ادکن بر او فرو بندند
ز دود تیره و خاکستر آسمان و زمین
کند سیاست تو روز رزم مرد تهی
هم از روان و هم از پیکر آسمان و زمین
به  گاه خشم تو گر روی عفو ننمودی
بسوختی ز تف آذر آسمان و زمین
کجا بسوزد خشم تو بدسگالان را
شوند پرشرر و اخگر آسمان و زمین
شکافته است و گسسته سرای و کاخ عدوت
بر آن صفت  که  گه محشر آسمان و زمین
چو سوگواران هر شب به سوگ دشمن تو
شوند در شبه گون چادر آسمان و زمین
فرشته است مگر لشکر تو روز مصاف
مدد کننده آن لشکر آسمان و زمین
به قهر خصم تو کردند کارهای عجیب
چو مهره باز و چو بازیگر آسمان و زمین
به کشوری که بود دشمنت خراب کنند
خم و ثبات در آن  کشور آسمان و زمین
چه مهره بود و چه لعبت  که داشتند آن روز
گرفته در دهن و در بر آسمان و زمین
همیشه لشکر کین تو نیلگون دارد
چو لون خویش و چو نیلوفر آسمان و زمین
گر آسمان و زمین برزند مخالف تو
زنند بر سر او خنجر آسمان و زمین
همیشه تا که ز نور و ظلم زنند علم
به حد باختر و خاور آسمان و زمین
همیشه تا که نمایند از فراز و نشیب
چو بحر اخضر و چون لنکر آسمان و زمین
تو باش صد ر و خداوند جاه قدر تو را
مطیع چون رهی و چاکر آسمان و زمین
بر آسمان و زمین رای و رایت تو بلند
تو را مسخر و فرمان بر آسمان و زمین
دو چشم تو هستند فتان و جادو
دل و دین نگه داشت باید ز هر دو
نگه چون توان داشتن دین و دل را
ز دستان فتان و نیرنگ جادو
رخت سیم پاک است در زیر سنبل
خطت مشک ناب است بر طرف ترغو
بدین مهربانی ببری ز شوهر
بدان روی شویی به شویی زبانو
بود جای آن چون  کنی حلقه زلفت
که حورا تورا جای روبد زگیسو
ندیدست کس چون تو داروفروشی
که از غمزه دردی و از بوسه دارو
نزاید همال تو از آل تکسین
نخیزد مثال تو از نسل یبغو
فرو بسته ای تیر گرد میانت
کمان را در آویختستی ز بازو
تورا خود به تیر وکمان نیست حاجت
که تیر و کمانی به مژگان و ابرو
گه شعر مداح خوشگو منم من
گه بوسه  معشوق خوش لب تویی تو
عجب نیست خوشگویی من  که باشم
به مدح خداوند مداح خوشگو
گزین شمس دین زین  ملک سلاطین
اجل سعد دولت ابوسعد هندو
بزرگی که آفاق و افلاک و انجم
به جاه و بزرگیش هستند خستو
همش رای روشن همش فر فرخ
همش  خلق  زیبا همش  خلق  نیکو
جهان قیمت و قدر او کی شناسد
چه داند صدف قیمت و قدر لولو
عرق  گیرد از کین او شخص دشمن
چو از زهر گیرد عرق روی خوتو
سپیدی عجب نیست در کار خصمش
سیاهی عجب نیست از زاج و مازو
عدو با تو یکسان نباشد به سیرت
که تبت نباشد به مقدار قل هو
چو کعب الغزال است پینو و لیکن
نه با طعم  کعب الغزال است پینو
بباید به شعر اندرون مدح و شکرت
چنان چون به دیگ اندرون ملح و چربو
بیایند خلق از وطن ها به جودت
که جود تو داعی شد و خلق مدعو
یکی خاطری پاک دارد معزی
به مدح تو مملو به  شکر تو محشو
نه چون خاطر بوالعلای معری
که انشا کند صورتی از خبزدو
جوان دولتی و چو هندوست نامت
منم پیش تو چون یکی پیر هندو
شود در پناهت چو سد سکندر
اگر خانه سازم ز تار تنندو
ز صد خواجه آنچ از تو دیدم ندیدم
به عصر ملکشاه و ایام ارغو
به بوی وصالت به نور جمالت
کنم شاد و روشن دل و دیده ارجو
الا تا که محفوظ و مخفوض را ذی
چو منصوب را ذا و مرفوع را ذو
فلک باد راوی و مدح تو مروی
قدر باد قاری و شکر تو مقرو
هر آن تن که دل فرد دارد ز مهرت
کفش جفت سر باد و سر جفت  زانو
گهی نیزه بازی تو در رزم یغما
گهی فیل تازی تو در بزم جیحو
ز فر تو در پیش سلطان به خدمت
قدرخان و قیصر چو قیماز و قرغو
سمنبری  که فسونگر شدست عبهر او
همی خلد دل من عبهر فسونگر او
اگر خلیدن و افسون نباشد از عبهر
چرا خلنده و افسونگر است عبهر او
زعطر خویش همی بند و جادویی سازد
دو زلف کوته جادو فریب دلبر او
به من نگه  کن و بنگر که بسته چون شده ام
به  بند جادویی اندر ز بوی عنبر او
صنوبرست به قد آن نگار و طرفه بود
صنوبری که  گل نسترن بود بر او
چنار بود تن من به پیکر آکنده
چو شاخ بید شد اندر غم صنوبر او
بتی که در سر او هست بارنامه حسن
زشور عشق شدست این دلم مسخر او
نه بر مجازست این شور عشق در دل من
نه بر محال است این بارنامه بر سر او
اگر چه خصم من است آن صنم نگویم من
به هیچ خال که یارب تو باش داور او
هزار سجده کنم پیش آن دو عارض خوب
اگر سه بوسه دهم بر لب چو شکر او
دلم ربود و به جان  گر طمع کند شاید
که هست رخت دل من به جمله بر خر او
چه آفت است که از مادرش رسید به من
مرا بکشت چو او را بزاد مادر او
ز بهر فتنه همی مادرش بیاراید
به عقدهای گرانمایه گردن و بر او
ز عقد گوهر او آفتاب را حسد است
مگر مدیح امیرست عقدگوهر او
ظهیر دولت ابوبکر بن نظام الملک
که روشن اند همه اختران ز اختر او
اگر خلاف  کند باهواش چرخ فلک
زهم گشاده شود بی خلاف چنبر او
ز بهر حشمت نامش سزد به  گردون بر
مه دو هفته خطیب و مجره منبر او
گرش مراد بود کافسری نهد بر سر
زقدر و مرتبه عیوق باید افسر او
زخنجرش که چو در رزم آذر افروزد
مکابره ببرد آب دشمن آذر او
چه آذری که زمانی همی جدا نشود
زدیده و دل بدخواه دود و اخگر او
چو پیکرش بدرخشد زقلب لشکر میر
قوی شود سوی پیکار قلب لشکر او
زمانه را عجب آید چو آهنین گردد
به کارزار درون باره تکاور او
تکاوری که به  کشتی همی کنم صفتش
لگام و نعل بود بادبان و لنگر او
به گاه جولان همچون عروس جلوه کند
زطرف گوهر و زرین ستام زیور او
چو سرفرازد وگردش کند به میدان در
سپهر وار بود گردش مدور او
به ابر ماند چون پی نهاد و نعره  گشاد
بود زگام درخش و زکام تندر او
گرش برانی باد وگرش بداری کوه
مرکب است مگر زین دو چیز گوهر او
که دید کوه که ماند به باد جنبش او
که دید باد که ماند به  کوه پیکر او
به گاه حمله به شبدیز و رخش ماند راست
ظهیر دولت پرویز و رستم از بر او
بزرگوار امیری که راد مردان را
چو حلقه درکعبه است حلقه در او
چنانکه نور دهد بر سپهر مهر به ماه
به مهر نور دهد طلعت منور او
اگرچه منظر خوبان بود بدیع الوصف
ز منظر همه خوبان به  است منظر او
وگرچه مخبر نیکان بود رفیع القدر
ز مخبر همه نیکان به   است مخبر او
اگرچه دریا در فعل خویش هست سخی
سخی تر است ز دریا دل توانگر او
به سان خلد برین است مجلسش گه بزم
به مجلس اندر چون کوثرست ساغر او
بتان خلخ و یغما چو حور عین زده صف
میان خلد برین چون کنار کوثر او
اگرچه در صفت شاعری و صنعت شعر
شدست قدرت من در سخن مقرر او
چو وقت شکر بود طبع شعرگستر من
همی خجل شود از طبع جودگستر او
ضمیر روشن او بر مثال خورشیدست
چراغ من ندهد نور در برابر او
همیشه تا که بود جنبش ستاره و چرخ
زمانه تابع او باد و بخت رهبر او
ز شاه حشمت و اقبال باد روز و شبش
که هست حشمت و اقبال شاه در خور او
آن جهانداری که اصل دولت است ایام او
حجت فتح و دلیل نصرت است اعلام او
بشکند ناموس صد لشکر به یک تهدید او
بگسلد پیمان صد دشمن به یک پیغام او
صنع یزدان آن کند ظاهر که باشد رای او
دور گردن آن کند حاصل که باشد کام او
گرچه احکام منجم محکم است اندرحساب
در فتوح و در ظفر محکمترست احکام او
آن خداوندی که او اقلام و اقلیم آفرید
قاسم ارزاق هفت اقلیم کرد اقلام او
کس نیارد کرد با او سرکشی و توسنی
تا بود چون بندگان گردون توسن رام او
جان ستاند بی  نبرد اوهام او از دشمنان
راست گویی دست عزراییل شد اوهام او
تیغ خون آشام تو چون خواست  کرد آهنگ جنگ
صبح دشمن شام  گشت از تیغ خون آشام او
چون شد از نعل ستورش پشت ماهی روی ماه
روی دشمن پشت  گشت از هیبت صمصام او
وهم او در راه دشمن دام خذلان  گسترید
هر کجا دشمن رود اندر فتد در دام او
شهریارا گر مخالف جست در کین تو کام
نوش نعمت زهر نقمت  کردی اندر کام او
در غنیمت مایه اقبال بود آغاز او
در هزیمت مایه ادبار شد فرجام او
چون کشیدی لشکر از ایران به توران اندرون
شد جهان بر چشم او چون دیده همنام او
از بن دندان هزیمت  کرد و از بیم تو شد
چون بن دندان افعی موی بر اندام او
تا بود شمشیر شیران تو او را در قفا
هر کجا گامی نهد برعکس باشد گام او
هست عاشق بر سر اعلام تو نصرت همی
زانکه در اعلام توست آسایش اعلام او
گر بخوانی از ختا خان را سوی درگاه خویش
آتشین  گردد ز تعجیل اندر آن اقدام او
ور فرستی یک دو چاوش را سوی فغفور چین
مسجد جامع کنند از خانه اصنام او
رفت نوشروان و نامد هیچ شاه اندر جهان
از تو عادل تر از این هنگام تا هنگام او
هر مسلمانی که طاعت دارد و منقاد نیست
نیست از خیر و سلامت بهره در اسلام او
جام کیخسرو اگر گیتی نمود از روشنی
رای ملک آرای تو روشنتر است از جام او
خسرو شاهان تو را خواند همی گردون که هست
اختر فرخنده تو خسرو ا جرام او
همچو کیوان اخترت را بنده و فرمانبرند
تیر و ماه و مشتری و زهره و بهرام او
می خور از دست بتی کز یکدگر زیباترست
سوسن و شمشاد و سیب و شکر و بادام او
چون بهار خرم و چون بوستان تازه کن
مجلس میمون خویش از عارض پدرام او
از شعاع مجلس تو روشن است ایام ما
هرکه زین مجلس بتابد تیره باد ایام او
هست بی حد و نهایت با تو انعام خدای
تا جهان باشد تو بادی شاکر انعام او
آمد رسول عید و مه روزه نام او
فرخنده باد بر شه گیتی سلام او
سلطان جلال دولت باقی معز دین
شاهی  که هست دولت و دین زیر نام او
فال جهان خجسته شد و کار دین تمام
از همت خجسته و عدل تمام او
ایزد مقام دولت او ساخت از فلک
جز وهم آدمی نرسد بر مقام او
گر ذوالفقار در کف حیدر ندیده ای
در دست  شهریار نگه کن حسام او
گر خسروان کشند عدو را به زهر و دام
تیغ است زهر خسرو و تیرست دام او
شمشیر تیز او چو برون آید از نیام
باشد دل و دو دیده شیران نیام او
اسب بلند او چو بساید زمین به نعل
سعد سپهر بوسه دهد بر لگام او
جوید همی  کلاه غلامش امیر شاه
تا افسری کند زکلاه غلام او
آورده ماه روزه به  سلطان پیام عید
سلطان به خیر داد جواب پیام او
هر شب که جام آب به  کف بر نهد ملک
خورشید و ماه را حسد آید ز جام او
گویی که از بهشت فرستند هر شبی
بر دست جبرییل شراب و طعام او
کان است کام بنده معزی به مدح شاه
گوهر همی برند حکیمان زکام او
تا هر که منعم است بر او واجب است حج
جز کعبه نیست قبله و بیت الحرام او
بادا مدام عدل شهنشاه روزگار
و آسوده باد ملک ز عدل مدام او
روزه بر او مبارک و روزش همه چو عید
کارش به کام دولت و دولت به کام او
تا دین مصطفی است تو هستی قوام او
تا ملک پادشاست تو هستی نظام او
هرکس که او امام جهان است در علوم
چون بنگرم تویی به حقیقت امام او
بر فتح قادرست حسام خدایگان
زیرا که هست  کلک تو یار حسام او
از دولت وکفایت و تدبیر ورای توست
در شرق و غرب سکه و خطبه به نام او
گر قبله شد مقام براهیم در عرب
اندر عجم رکاب تو شد چون مقام او
بازارگان که دست تو بیند به گاه جود
باشد محال بر لب دریا مقام او
تا ابر نوبهاری دیدست دست تو
از شرم خوی گشاده شدست از مسام او
چون مرکبی است بخت تورا چرخ زودگرد
هستند اختران همه طرف ستام او
ماه نو و مجره و پروین و فرقدین
نعل است و تنگ و مقود و زین و لگام او
بادست مرکب توکه در مدتی سبک
پیموده گشت مشرق و مغرب به  گام او
ابری است بی خلاف که در سیر و در صهیل
خیزند برق و رعد ز گام و ز کام او
گردون مشعبد است و جهان نیست یک زمان
خالی ز رنگ و شعبده بر دوام او
او صید توست اگرچه زمان است صید او
او رام توست اگرجه جهان است رام او
از دشمنت همی کشد ایام  انتقام
تو ساکنی و فارغی از انتقام او
گردون در امید چو بر دشمنت ببست
زنجیر و قفل کرد عروق و عظام او
دست اجل چو تیزکند تیغ دشمنی
جز جان دشمنانت نسازد نیام او
چون روزگار دام حوادث بگسترد
جز پای حاسدانت  نباشد به دام او
باد شمال چون سوی دولت  گذر کند
آرد به مجلس تو درود و پیام او
چون دولت اهتمام نماید به کار خلق
گردد به همت تو تمام اهتمام او
هرکاو ز روی عجب کند با تو احتشام
باطل شود ز حشمت تو احتشام او
آن راکه احترام کند رای شهریار
افزون شود به حرمت تو احترام او
کعبه است درگهت که همی خلق روزگار
بوسه دهند بر در و دیوار و بام او
بیدار را به  یاد تو باید گذاشت شب
تا بردمد ز مشرق اقبال بام او
هر کس  که عقل و فضل تو را بندگی  کند
باشد ز عقل کامل و فضل تمام او
جز تو که داند از وزرا در همه جهان
رد و قبول شرع و حلال و حرام او
آن را که تو قبول  کنی در وفای خویش
ایزد کند قبول صلوات و صیام او
یک هفته گر تو را شود آزاده ای غلام
خواهد مه دو هفته که باشد غلام او
ور چاکری از آن تو بر ما کند سلام
باشد همه سلامت ما در سلام او
حبل متین بنده معزی مدیح توست
واجب کند به حبل متین اعتصام او
چون مدح تو کند سبب اغتنام خویش
تا حشر نگسلد مدد اغتنام او
از آسمان اگر چه  کلام آمد از نخست
برآسمان رسید زمدحت کلام او
ور قوت از طعام و شراب است خلق را
شکر و ثنای توست شراب و طعام او
انگشتری و خط تو بر وام او گواست
بگشای دست همت و بگزار وام او
تاکی زنم به جای جم از روشنی مثل
یک قطره می ز جام تو بهتر ز جام او
می خور ز دست آنکه  بنفشه است و شکرست
زلفین مشکبوی و لب لعل فام او
ور حاسدی ملام  کند مر تو را همی
تو می ستان و باک مدار از ملام او
تا شاه را نشاط بود چون خورد مدام
بر طلعت تو باد نشاط و مدام او
رای و کفایت و هنر تو دلیل باد
بر دولت موید و ملک مدام او
تا روزگار همچو هیونی بود درشت
در دست امر و نهی تو بادا زمام او
دینی که از علوم تو آراسته شدست
تا دامن قیامت بادا قوام او
ای روزگار ساخته آموزگار تو
روز جهان برآمده در روزگار تو
تو شهریار و خسرو خلق زمانه ای
واندر زمانه نیست کسی شهریار تو
کار زمانه ساخته کردی به عدل خویش
وایزد به فضل ساخته کردست کار تو
در زینهار خالق هفت آسمان تویی
خلق زمین به عدل تو در زینهار تو
صا حبقران ملک تویی در تبار خویش
داود همچنان بود اندر تبار تو
سعد ین را مقابله بوده است بر فلک
روزی که آفرید تورا کردگار تو
فغفور چین پیاده به خدمت دوان شود
گر بگذرد به کشور چین یک سوار تو
ای چون علی و تیغ تو مانند ذوالفقار
دشمن به باد داده سر از ذوالفقار تو
هرگه  که آفتاب تو را بیند ای ملک
خواهد که اوفتد ز فلک درکنار تو
گر بگذری به  جانب دریا شهنشها
دریا خجل شود زکف بدره بار تو
در ملت و شریعت پیغمبر خدای
نخجیر شد حلال زبهر شکار تو
شاهان بر انتظار شکارند خسروا
باشد شکار تو همه بر انتظار تو
از آرزوی آنکه یکی را کنی شکار
نخجیر برکشد رده بر رهگذار تو
از روزه آنچه رفت تو را بود حق گزار
باقی بود موافق و خدمتگزار تو
زانجا که دین توست ز هر مه  که نو شود
پیوسته ماه روزه بود اختیار تو
تا چرخ را همیشه مدار است بر مدر
جز بر سریر ملک مبادا مدار تو
مداح تو معزی و راوی شکر لبان
تو یار بندگان و خداوند یار تو
ای آسمان مسخر حکم روان تو
کیوان پیر بنده بخت جوان تو
خورشید عالمی که به  هنگام بزم و رزم
گه زین و گاه تخت بود آسمان تو
گر در زمان مهدی ایمن شود جهان
امروز ایمن است جهان در زمان تو
هر روز بامداد همی دولت بلند
بندد به دست خویش کمر بر میان تو
هر چند وحی نیست پس از عهد مصطفی
وحی است هر سخن که رود بر زبان تو
از بهر آنکه هست  گمان تو چون یقین
هرگز مرا غلط نرود در گمان تو
ایزد به آشکار و نهان یار توست از آنک
با آشکار توست برابر نهان تو
پشت ولایت است و پناه شریعت است
شمشیر تیز و بازوی کشورستان تو
جایی نماند در همه عالم به شرق و غرب
کانجا نشد به مردی نام و نشان تو
خاک است و باد بر سر و برکف عدوت را
زان آب رنگ خنجر آتش فشان تو
گویی خلیفه دم عیسی مریم است
در بارگاه و مجلس کلک و بنان تو
گویی ز حربه ملک الموت نایب است
در کارزار و معرکه تیغ و سنان تو
سعدست هرکجا که  گران شد رکاب تو
فتح است هر کجا که سبک شد عنان تو
بس دشمن سبک سر با لشکر گران
کاخر سبک شکست زگرزگران تو
جان پرورد کسی  که بنوشد شراب تو
فخر آورد کسی که نشیند به خوان تو
وان را که هست بر سر خوان مدح خوان هزار
خواهد که روز رزم بود مدح خوان تو
هستند امتی همه از اعتقاد دل
بعد از خدای عزوجل در ضمان تو
چون حاجتی بود ز تو خواهیم و از خدای
زیرا که بندگان خداییم و آن تو
با طبع جود پرور تو سازگار باد
هرمی  که از پیاله شود در دهان تو
پیوسته باد گنج طرب  زیر مهر تو
همواره باد اسب ظفر زیر ران تو
بادا طراز دولت و رخسار خسروان
دایم بر آستین تو و آستان تو
از روزگار باد تو را صد هزار شکر
ای صد هزار جان همه پیوند جان تو
ای تخت و گاه پادشهی جایگاه تو
آراسته است مملکت از تخت و گاه تو
هستی ندیم شاهی و دولت ندیم تو
هستی پناه عالم و ایزد پناه تو
فخر همه شهانی و کس نیست فخر تو
شاه همه جهانی و کس نیست شاه تو
چاه است  کین تو که همه زهر دارد آب
وافتاده دشمنان تو در قعر چاه تو
ماهی که زیر لشکر او سایه ای بود
بنگرکه بر سر علم توست ماه تو
از آفتاب باز نداند تو را کسی
گر دارد آفتاب قبا و کلاه تو
هر گه  که در شکار و سفر باشی ای ملک
آب رونده  گرد بشوید ز راه تو
ور آب کم بود سپه و لشکر تو را
ابر اید و نثارکند بر سپاه تو
تا بخت جاودان به تو دادست فر و جاه
ا این هر دوان ا بهشت  کند فر و جاه تو
از دوستی که بخت تو دارد تو را همی
خواهد که در بهشت بود جایگاه تو
شاها دل تو هست به هروقت نیکخواه
جاوید شاد باد دل نیکخواه تو
تا سال و ماه و روز و شب است اندرین جهان
فرخنده باد روز و شب و سال و ماه تو
ای چرخ پیر بنده تدبیر و رای تو
ای اختران چرخ همه خاک پای تو
هرچند روشن اند و بلند آفتاب و ماه
دارند روشنی و بلندی ز رای تو
جز کردگار عالم و سلطان روزگار
موجود نیست در همه عالم ورای تو
مستظهری به حشمت موروث و مکتسب
اصل است و نفس پاک دلیل وگوای تو
لیکن تو را همیشه تفاخر بود به نفس
کز نفس خاست دانش و عقل و ذکای تو
از دیگران بدین سه فضیلت زیادت است
عز وجلال ومرتبه وکبریای تو
نحس زحل همی رود و سعد مشتری
در آسمان برابر خشم و رضای تو
بحری است موج زن صدفی درفشان در او
دست جواد و خامه معجز نمای تو
آزادگان شوند تو را بنده بی بها
هرگه که بنگرند به فروبهای تو
خوشتر ز مژده ظفر و وعده وصال
درگوش بندگان سخن دل گشای تو
در مجلس تو ساقی و می حور و کوثرست
ماند به خلد مجلس راحت فزای تو
ایزد جزای بنده به عقبی دهد همی
تو شکرکن که داد به دنیا جزای تو
پرواز دولت است و طواف فریشته
گرد سرای پرده وگرد سرای تو
معلوم رای توست  که هستم ز دیرباز
من بنده در سرای تو مدحت سرای تو
تحسین کند زمانه چو خوانم مدیح تو
آمین کند ستاره چو گویم دعای تو
هرچند قادرست زبانم به نظم و نثر
امروز عاجزست ز شکر عطای تو
گر من زبان خلق ستانم به عاریت
شکر عطای تو نگزارم سزای تو
چون در کف از عطای تو دارم هزارگان
خواهم هزار جان  که سگالم ثنای تو
آری هزار جانی زیبد تو را ثنا
چون زر هزارکانی بخشد سخای تو
تا مهر بر سپهر بتابد خجسته باد
روز جهانیان ز بقا و لقای تو
تابنده باد دایم پاینده در جهان
چون مهر و چون سپهر لقا و بقای تو
هرگز برون مباد سر چرخ چنبری
یک دم زدن زچنبر عهد و وفای تو
ای صدر دین و نصرت دین در بقای تو
وی فخر ملک و رونق ملک از لقای تو
عید است و همچنانکه تو شادی به  روز عید
شادند ملک و دین به لقا و بقای تو
ای چون پدر همام و قلم در کفت همای
بر خلف فرخ است و همایون همای تو
دولت ندیم توست و خرد همنشین تو
تایید خویش توست و ظفر آشنای تو
در چشمه وزارت و در بحر مملکت
ماند به آشنای پدر آشنای تو
ای عالم شریف که اندر چهار فصل
صافی است از غبار حوادث هوای تو
پنجاه سال بیش بود گر کنی شمار
تا هست دور چرخ به  کام و هوای تو
پاک و منزه است ز کبر و ریای خلق
پنجاه سال مرتبت و کبریای تو
آن چیست از کرم  که نکرده است کردگار
در دولت و ملوک و سلاطین به جای تو
فهرست مرسلات رسولان مرسل است
احوال روزگار عجایب نمای تو
تو در ری ای و هست به چین و به  قیروان
نام و نشان و حشمت و فر و بهای تو
خورشید عالمی تو درخشان ز برج سعد
وز شرق تا به غرب رسیده ضیای تو
چرخ بلند را نبود قدر بخت تو
ماه دو هفته را نبود نور رای تو
در گوش چرخ حلقه سزد نعل اسب تو
در چشم ماه سرمه سزد خاک پای تو
صد آفتاب مضمر و صد بحر مدغم است
زیر زره و د رعه و بند قبای تو
در جود اگر تو را به  گوا حاجت اوفتد
آثار میزبانی تو بس  گوای تو
یکساله دخل قیصر و فغفور و رآی هست
یک روزه در ضیافت خسرو عطای تو
چون کارگاه ششتر و بغداد و روم گشت
بازارگاه لشکر شاه از سخای تو
گر فیلسوف زر کند از مس به کیمیا
رای و کفایت است و هنر کیمیای تو
در حل و عقد همبر توفیق ایزدست
تدبیر خصم بند ولایت گشای تو
معیار  نفس و خاطر مردان عالم است
نفس شریف خاطر مردآزمای تو
حال مخالفان تو از رنج کاسته است
تا دیده اند طلعت راحت فزای تو
ناگه ربود دولت تو دشمنانت را
پاینده باد دولت دشمن ربای تو
هرچند بر وقار و حیا خشم غالب است
بر خشم غالب است وقار و حیای تو
بر هر زبان  که لفظ شهادت گذر کند
شاید که آن زبان نبود بی  دعای تو
ارجو که جاودانه بمانید همچنین
تو در وفای شاه و ملک در وفای تو
ایدون گمان برم که بهشتی مصورست
چون بنگرم به صفه کاخ و سرای تو
ایزد ز نقش صورت روی بهشتیان
گویی بیافرید جهانی برای تو
معلوم رای توست  که هستم ز دیرباز
من بنده در سرای تو مدحت سرای تو
خواهم  که برشود سخن من بر آسمان
تا باشد آن سخن ز بلندی سزای تو
هرچند از عطای تو حشمت فزون شود
از صد عطا به است مرا یک رضای تو
این فخر بس مرا که بزرگان روزگار
بر من ثناکنند چو گویم ثنای تو
تا پادشاه تن به همه وقت دل بود
از تو به شکر باد دل پادشای تو
عید تو باد فرخ و هر روز عید باد
در خدمت تو بر خدم و اولیای تو
امروز عز و جاه جزای تو از فلک
فردا بهشت و حور ز یزدان جزای تو
تو شاه را مشیر و مشیر تو بخت نیک
تو کدخدای شاه و معین کدخدای تو
نوبهار و آفتابی ای مبارک پادشاه
نوبهار ملک و دین و آفتاب تخت و گاه
جز تو در عالم ندیدم نوبهاری با قبا
جز تو در گیتی ندیدم آفتابی با کلاه
داد دادن رسم توست و دادده به شهریار
نام جستن کار توست و نامور به پادشاه
اصل شاهی گر هنر باشد تویی اصل هنر
پشت شاهی گر سپه باشد تویی پشت سپاه
زاتش خشم تو بدخواهان همی گویند رای
زآهن تیغ تو بدگویان همی گویند آه
روز رزم از تو چنان ترسند شاهان دلیر
چون گنه کاران به روز محشر از بیم گناه
پیش تو دشمن چنان باشد به دیدار و صفت
همچو پیش ماه  ماهی یا که پیش کوه کاه
دشمنانت را همی بینم ز محنت چار چیز
اشک سرخ و روی زرد و سر سپید و دل سیاه
دوستانت را همی بینم ز دوران چار چیز
سعد بخت و زور چرخ و فر مهر و نور ماه
ای شهنشاهی که هستی داور یزدان پرست
ای خداوندی که هستی خسرو یزدان پناه
آمدی مهمان فرزند وزیر خویشتن
آن وزیر نیکبخت و کدخدای نیک خواه
آن وزیری کاو همه صافی کند ملک جهان
آن وزیری کاو همی باقی کند دین اله
همچو رضوان آمدی مهمان فخرالملک خویش
چون بهشت آراستی این مجلس و این بزمگاه
لاجرم زین افتخار و زین شرف تا روز حشر
دوده و اعقاب فخرالملک را فخرست و جاه
تا تو کار بندگان خود چنین سازی تمام
تا تو حق چاکران خود چنین داری نگاه
بندگان تو چنین دارند جاه و منزلت
چاکران تو چنین دارند قدر و پایگاه
فرش دولت گستراند هر که او دارد هنر
آب جیحون بگذراند هر که او داند شناه
تا که باشد آدمی در عالم و دیو و پری
تا که باشد خاک و باد و آتش و آب و گیاه
در سعادت باد یا هر جا که باشد روز و شب
در سلامت باد یا هر جا که باشی سال و ماه
شاهی و شادی تو داری تا جهان ماند بمان
همچنین از بخت شاد و همچنین بر تخت شاه
گشاده روی و میان بسته بامداد پگاه
فروگذشت به کویم بتی به روی چو ماه
اگر زمهر بود بامداد نور جهان
ز ماه بود مرا نور بامداد پگاه
مهی که بود به قد سرو دلبران سرای
بتی که بود به رخ ماه نیکوان سپاه
دو زلف چون دو شب و ماه در میان دو شب
جبین چو مشتری و مشتری به زیرکلاه
چهی میان زنخ ساخته زسیم سپید
به گرد او دو رسن تافته زمشک سیاه
هرآینه  که ز مشک سیه رسن باشد
هر آنگهی که زسیم سپید باشد چاه
دو چشم داشت نژند آن ستمگر دلجوی
دو زلف داشت دو تاه آن سمنبر دلخواه
نژند چشم شدم پیش آن دو چشم  نژند
دوتاه پشت شدم پیش آن دو زلف دوتاه
چو عشق او دل مسکین من پر آتش  کرد
فراق او نفسم سرد کرد و عقل تباه
مگرکه کار فراقش فسون جادو هست
که باد سرد برآرد همی از آتشگاه
اگر به عاشقی اندر دراز شد غم من
غم دراز مرا شاعری کند کوتاه
اگر ز هجر جفاجوی  گمره است دلم
به آفرین خداوند باز یابد راه
بزرگ بار خدای جهان موید ملک
شهاب دین سرآزادگان عبیدالله
مفسری  که مفسر بدوست آیت حق
مویدی که موید بدوست دولت شاه
کند به چشم سعادت فلک به مرد نظر
چو او به چشم عنایت کند به مرد نگاه
بسا فقیر که از جاه او رسید به مال
بسا حقیرکه از مال او رسید به جاه
به جنب همت عالیش اگر قیاس کنی
چو آفتاب و چو سیم نبهره  اندرگاه
سخای مرده بدوزنده گشت و ازکرمش
درست گشت بدو میتا فاحییناه 
ایا ضمیر تو شادی گشای و ا نده بند
و یا قبول تو نعمت فزای و محنت کاه
به قدر و مرتبه پیش تو کی نماید خصم
که پیش کوه به تعظیم کی نمایدکاه
چو آسمان و زمین تابعند ایزد را
زمانه حکم تورا تابع است بی اکراه
به حکم خواندن تذکیر و خواندن تانیث
مهت غلام سزد آفتاب زیبد داه
عجب مدارکه از بهر مدح گفتن تو
نجوم السنه گردند و برجها افواه
موافقان تو را و مخالفان تو را
ز مهر و کین تو پاداشن است و بادافراه
به وقت آنکه تولد همی  کند فرزند
به پشت خصم تو اندر بریده گردد باه
چنانکه نیست  کف تو زجود خالی نیست
سر و زبان بداندیش تو زآهن و آه
مسلم است به  تو دانش و کفایت و عقل
چنان کجا به شهنشاه تخت و افسر و گاه
هم ازکفایت توست آنکه نام و نامه ی خویش
به دست کلک تو تسلیم کرد شاهنشاه
خیال دولت تو گر به  کوه در نگرد
گلاب بر دمد از چشمه ها به جای میاه
نسیم همت تو گر به دشت درگذرد
همه زمرد سبز آورد به جای گیاه
وگر ز فر تو بر روبه اوفتد اثری
زشیر شرزه خورد شیر بچه روباه
بزرگ بار خدایا گناه من منگر
نگاه کن کرم خویش و درگذر ز گناه
اگر به نزد تو آیم سزد که آمد وقت
وگر مدیح توگویم سزدکه آمدگاه
وگر زغرقه شدن خط ایمنی یابم
کنم همیشه به دریای خدمت تو شناه
دل و زبان من اندر ستایش  تو یکی است
خدای عزوجل بس براین حدیث  گواه
همیشه تا که نحوست بود ز دور فلک
همیشه تا که سعادت بود ز فضل اله
عدوت را زنحوست همیشه باد نهیب
ولیت را زسعادت همیشه باد پناه
به دولت اندر خویش باد روز تو از روز
به نعمت اندر به  باد ماه تو از ماه
ثناگران همه بر مدح تو گشاده زبان
سخنوران همه بر فرش تو نهاده جباه
شمرده سیصد و پنجاه سال گردش چرخ
ز سال دولت و عمر تو سیصد و پنجاه
گرفت صدر وزارت جمال و حشمت و جاه
به دین و دانش و داد وزیر شاهنشاه
نظام دولت و صدر جهان موید ملک
عماد دین خداوند حق عبیدالله
بلند همت و کوتاه دست دستوری
که قدر چرخ بلند است پیش او کوتاه
مقدم است و منزه زعار و عیب چنانک
پیمبران ز دروغ و فرشتگان ز گناه
صحیفه هنرش بی کرانه دریایی است
که وهم از او نتواند گذشت جز به  شناه
به خط عدل و سیاست بروی عالم پیر
نوشت همت او  میتا فاحییناه 
میان بادیه قهر در شب بدعت
زمانه بود سراسیمه و فتاده ز راه
چو ماه دولت او زاسمان ملک بتافت
زمانه با ز ره آمد به روشنایی ماه
جباه ناموران را همی ببوسد چرخ
که پیش او به زمین بر همی نهند جباه
ایاکفایت تو بر هدایت تو دلیل
و یا شمایل تو بر فضیلت تو گواه
رکاب و رایت شاه از ظفر بشارت یافت
چو گشت رای تو جفت رکاب و رایت شاه
زگنجه چون به سعادت نهاد روی به ری
فلک سپرد بدو گنج و ملک و افسر و گاه
عنایت ابدی بر میانش بست  کمر
سعادت ازلی بر سرش نهاد کلاه
خجسته رایت منصور دور بود هنوز
که نصرت و ظفر افتاده بود در ا فواه
چو وقت نصرت و گاه ظفر فرا رسید
بیامدند قضا و قدر ز پیش سپاه
به حیله بازنگردد قضا چو آمد وقت
به چاره باز نگردد قدر چو آمد گاه
ز دستبرد قضا روزگار گشت دگر
ز گوشمال قدر بدسگال گشت تباه
همه جهان به  زمانی بدل شد ای عجبی
ا که کس ندید و ندیدست این چنین مولاه
همان  که دام همی ساخت بسته گشت به  دام
همان  که چاه همی کند در فتاد به چاه
چگونه باشد حال کسی که گاه حیات
به چشم طنز و تهاون  کند به خلق نگاه
به عاقبت چو نکالی شود میانه خلق
دریغ او نخورد یک تن و نگوید آه
سموم خشم تو و زمهریر کینه تو
بر آن زمین  که رود روز رزم و بادافراه
معاندان را در استخوان بسوزد مغز
مخالفان را در پشت بفسراند باه
زبهر جامه خصمان و نیکخواهانت
همی کنند شب و روز صنعت جولاه
به  دست قدرت بر کارگاه ظلمت و نور
یکی  گلیم همی بافد و یکی دیباه
سپاس و شکر خداوند را که کار جهان
به  تو سپرد و جهان کرد خالی از بدخواه
کجا وزیر تو باشی ملک سزد خورشید
ستاره لشکر و چرخ بلند لشکرگاه
تو راست همت حشمت  فروز بد عت
تو را ست دولت نعمت  فزای دشمن  کاه
عنایت دو محمد بس است در دو جهان
که داشتی به هنر دین و ملک هر دو نگاه
تو را به روز شمار آن محمد است شفیع
تورا به روز نبرد این محمدست پناه
رواست گر بکنم حال خویش را تقریر
که هست رای تو از حال من رهی آگاه
کنون  که با دل یکتاه پیشت آمده ام
چه غم  خورم که قدم شد زحادثات دوتاه
چو  پشت باز نهادم به  کوه دولت تو
چه باک دارم اگر باد برد خرمن کاه
همی کنم به  ری آن خواب را کنون تعبیر
که در مه رمضان پار دیده ام به راه
ز بهر مجلس عالیت کرده بودم جمع
مدایح و غزل خوش زیاده از پنجاه
شد آن ز دستم و اشباه آن به دستم نیست
چگونه باشد در یتیم را اشباه
همیشه تا که بلرزد به روزگار بهار
درخت را ز نسیم و گیاه را ز میاه
ز دور دانش تو تازه باد دولت و دین
چو از نسیم درخت و چو از میاه گیاه
خجسته بادت روز و خجسته بادت شب
خجسته بادت سال و خجسته بادت ماه
ز جاه تو همه آزادگان رسیده به مال
ز مال تو همه فرزانگان رسیده به جاه
صدهزاران سال میمون باد جشن مهرماه
بر شهنشاهی که دارد صدهزاران مهر وماه
بندگانش مهر و ماه اند وز فرخ طلعتش
روز ایشان هست فرخ تر ز جشن مهر ماه
یک تن است او از عدد وز نصرت و تایید هست
عالمی بر تخت شاهی با قبا و با کلاه
نه به  عدل اندر فلک زاده است چون او شهریار
نه به ملک اندر زمین زاده است چون او پادشاه
در هنرمندی و مردی پاک دین و پاک تن
در خداوندی و شاهی نیک رای و نیک خواه
ملک بی حد و سپاه بی کران دادش خدای
این چنین شه را نشاید جز چنین ملک و سپاه
خسروی او را سزاوارست  کز فرهنگ اوست
قیمت تاج و نگین و تیغ و تخت و بارگاه
هست رایش خلق را سوی سعادت راهبر
بی مبارک رای او سوی سعادت نیست راه
روی نصرت را دم شمشیر او دارد سپید
روی دشمن را پی شبرنگ او دارد سیاه
وعده خلد و وعید حشر بنماید همی
دست او در بزمگاه و تیغ او در رزمگاه
خلد بینی چون  کنی در بزمگاه او نظر
حشر بینی چون  کنی در رزمگاه او نگاه
خانیان از تاب تیغ او همی گویند وای
رومیان از ترس تیر او همی گویند آه
ای به جنب رای تو رای بداندیشان خطا
ای به جنب عزم تو عزم ستمکاران تباه
ای ز جباری مقدس همچو عیسی از دروغ
ای زبیدادی مطهر همچو یحیی ازگناه
از تو دارد هر کسی در ملک و دولت نام  و نان
وز تو دارد هرکسی در دین و دنیا عز و جاه
گر سر از شادی بیفرازی  کنون وقت است وقت
ور رخ از عشرت بیفروزی کنون گاه است گاه
خاصه  کز باد خزانی هم به باغ  و هم به راغ
شنبلیدی شد درخت و زعفرانی شدگاه
ر نگ را اندرکمرها تنگ شد جای  گریز
ماغ را اندر شمرها سرد شد جای شناه
د ر چنین فصلی سزد گر جام می داری به  کف
در چنین وقتی سزد گر حق می داری نگاه
در همه وقتی تو دل یکتاه داری پیش حق
باد پیش قامت تو قامت شاهان دوتاه
تو معین شرع بادی و تو را ایزد معین
تو پناه خلق بادی و تو را ایزد پناه
خشم تو مانند آتش باد وگمراهان چو نی
کین تو چون باد صرصر باد و بدخواهان چوکاه
شاها به خدمت آمد فرخنده مهرگانی
وز فرخی و شادی آورد کاروانی
گر جشن مهرگان نیست امروز پس چه باشد
از عدل توست ما را امروز مهرگانی
دیدار توست ما را روشن چو آفتابی
ایوان توست شاها عالی چو آسمانی
فر تو هست  گویی در هر سری چو چشمی
مهر تو هست گویی در هر تنی چو جانی
گردون چو تو نیارد در ملک شهریاری
گیتی چو تو نبیند بر خلق مهربانی
ای بر حصار دولت عدل تو کوتوالی
وی در سرای شاهی تیغ تو پاسبانی
آن کیست کاو به شاهی بر تو کند کمینی
وان کیست کاو به مردی بر توکشد کمانی
بی حکم تو نغرد شیری به مرغزاری
بی  امر تو نپرد مرغی ز آشیانی
گر اهل مصر بینند از تیغ تو خیالی
ور قوم روم یابند از تیر تو نشانی
در مصرکس نبیند خصمی و بدسگالی
در روم  کس نیابد دونی و بدگمانی
از درگهت غلامی وز حاسدت سپاهی
از لشکرت سواری وز دشمنت جهانی
هر نصرتی و فتحی کز تو شود مهیا
در چشم بدسگالت تیری است یا سنانی
هر کس  که سرکشیدست از خط طاعت تو
صد درد بیش دارد زیر هر استخوانی
از خدمت تو سودست ای شاه بندگان را
هرگز نبود کس را در خدمتت زیانی
اجرام آسمان را گشته است همت تو
فرخنده رازداری پیروز ترجمانی
شاها خدایگانا از گفتن مدیحت
پر عنبرست و گوهر پیش تو هر دهانی
از فر دولت تو نشگفت اگر ببارد
عنبر ز هر دهانی گوهر زهر زبانی
بشکفته باد شاها بزم تو تا قیامت
خرم چو لاله زاری زیبا چوگلستانی
بادی چنین که بودی شایسته کامکاری
بادی چنین که هستی شایسته کامکاری
تا  هست بخت و دولت هرگز مباد غایب
بخت از بر تو روزی دولت زتو زمانی
فرخنده باد و میمون بر شاه عید اضحی
سلطان جلال دولت خسرو معز دنیی
شاهی که بنده دارد افزون ز صدهزاران
هر یک به جاه و حشمت چون  کیقباد و کسری
شاهی که شخص دشمن پاره شود ز تیغش
چونانکه طور سینا از پرتو تجلی
شاهی که در حسامش خیره شوند اعدا
چون جادوان فرعون اندر عصای موسی
بر تخت پادشاهی دارد همی نیابت
فرش زفر مهدی عدلش زعدل عیسی
چرخ است شهریاری وایین شاه کوکب
لفظ است پادشاهی و آثار شاه معنی
دعوی خسروان را برهان شدست تیغش
اینت  بزرگ برهان  واینت  بزرگ دعوی
گردن کشان مشرق لشکرکشان مغرب
هستند جمله مولی شاه زمانه مولی
اصل بقاست مهرش اصل فناست کینش
آن همچو آب حیوان این همچو زهر افعی
مردان تیغ زن را میدان اوست مسکن
حوران سیم تن را ایوان اوست ماوی
هر کس که در فتوت فتوی کند ز دولت
از جود شاه عالم یابد جواب فتوی
هستند ابر و دریا بخشنده بر خلایق
گویی همی ستانند از جود شاه اجری
اعدای شاه  گیتی فربه شدند و لاغر
از تن شدند لاغر وز غم شدند فربی
هر کاو به دار دنیا فرمانبرست شه را
والله که رستگاری یابد به دار عقبی
وانرا که بد سگالد بر خسرو زمانه
هرگز زمانه ندهد او را به خیر یسری
بر آفرین سلطان چون من زبان گشایم
اندر سجود باشد جان جریر و اعشی
وز غایت بلندی چون مدح او سگالم
نثرم رسد به نثره شعرم رسد به شعری
این است وصف بستان از باد نوبهاری
دلبر چو نقش آزر زیبا چو صحف مانی
تا ابر هست گریان تا باغ هست خندان
آن همچو چشم مجنون این همچو روی لیلی
بر تخت پادشاهی خرم ز یاد خسرو
چون در بهشت رضوان زیر درخت طوبی
بخت بلند یارش ایزد نگاهدارش
بر عمر و روزگارش فرخنده عید اضحی
ای تو را بر مه و زهره ز شب تیره ردی
زهره از چرخ به زیبایی تو کردندی
نه عجب  گر کند از چرخ ندا زهره تو را
تا به مه بر ز شب تیره تو را هست ردی
لعبت چشم منی چشم منت باد نثار
راحت جان منی جان منت باد فدا
ای درخشنده بناگوش تو از زلف سیاه
همچو از ابر درخشنده بود شمس ضحی
راست گویی ز میان زره داودی
هر زمانی ید بیضا بنماید موسی
در عجم هست حدیث من و عشق تو چنانک
در عرب قصه سعدی و حدیث سلمی
نتراشیده به تیشه چو لب تو آزر
ننگاریده به خامه چو تو صورت مانی
در دو زنجیر و دو گلنار تو بیم است و امید
در دو بادام و دو مرجان تو دردست و شفی
از دو مرجان شکری جز بدلی نفروشی
زین  گرانتر به جهان  کس نکند بیع و شری
تا تو بر برگ سمن مشک طلی  کردستی
بارم از جز ع همی لولو بر زر طلی
من چنانم که به زاری سمرم چون مجنون
تو چنانی که به  خوبی مثلی چون لیلی
آشنای تو منم در بر من ماوی ساز
بر بیگانه چه  گردی و چه سازی ماوی
خانه من وطن توست و دلم خانه تو
تو همی جای دگر خانه چه  گیری بکری
دور گشتن ز ره راست ضلالت باشد
این ضلالت نپسندد شرف دین هدی
زین دولت سر احرار رضی ملکان
قبله سعد و علو سعد علی عیسی
آن جوادی که فقیران را در تیه امید
منت و سلو ت او هست چو من و سلو ی
آنکه او از ستم و فتنه تهی  کرد عجم
چون رسول عربی کعبه ز لات و عزی
ملک را با نظرش نیست نهیب از آفات
خلق را با کرمش نیست گزند از بلوی
به ازو هیچ خردمند و هنرمند نبود
نه به ایام سلیمان نه به عصر کسری
گر بود قطر ندی پاک ز باران بهار
هست نقش  گهرش پاکتر از قطر ندی
هرکه را دوستی او بود امروز بشیر
نشنود روز قیامت ز قضا لا بشری
در عجم چون شرف الدین نبود نیز کریم
در عرب چون اسدالله نبود نیز فتی
ای خط تو بفروزد خطر کلک و دوات
چون ز تایید شهنشه شرف تاج و لوی
کعبه جودی و درگاه تو دشت عرفات
خلق عالم همه حجاج و سرای تو منی
بارگاه تو چو خلدست و تو چون رضوانی
کف کافیت چو کوثر قلمت چون طوبی
در کفایت ز تو خواهند بزرگان منشور
در فتوت ز تو پرسند کریمان فتوی
بخت بر جامه عمر تو کشیدست علم
دولت از نامه فضل تو کشیده است سحی
گاه فرهنگ و بلاغت  که  کند با تو جدل
گاه احسان و مروت که کند با تو مری
نسق و رونق ملک از هنر و سیرت توست
همچو ترکیب تن خلق ز ترتیب قوی
آب را ماند شکر تو که بر روی زمین
نیست بی شکر تو چندانکه بلادست و قری
به صبا ماند عدل و نظر تو که جهان
چون شود پیر پذیرد زصبا طبع صبی
جان پاک است مگر مهر تو از روی قیاس
زانکه بی مهر تو زنده نتوان بود همی
مهره شادی و شاه طرب حاسد تو
هست در ششدره محنت و دربند عزی
بدسگالی  که  کند بر هنر و نفس تو عیب
هرکه مدحی  کند او را بود آن مدح هجی
نشنود زایر تو گاه نوال از تو نفیر
نشنود سایل تو گاه سوال از تو عنی
با نعم جفت شود هر که شنید از تو نعم
وز بلا فرد شود هر که شنید از تو بلی
سیف و معن عربی پیش تو گر زنده شوند
هر دو گردند بری از صفت و از دعوی
سیف را با تو گه فضل نباشد برهان
معن  را با توگه جود نباشد معنی
از بس انعام که با خلق جهان کردستی
یافتی بهره دنیا و نصیب عقبی
هم ثواب تو ز خالق بودت در عقبی
هم تورا هست زمخلوق ثنا در دنیی
بی  قلم نقش کند دست قضا بر دل من
چون کند مدح تو بر خاطر من بخت املی
پیش مدح تو کجا کلک من آید به سجود
پیش طبعم به سجود آید طبع اعشی
در محرم بپذیر از من و از خاطر من
عذر تقصیر که رفته است به عید اضحی
که رضای تو کشد نثر مرا بر نثره
که قبول تو برد شعر مرا بر شعری
تاکه بعدست و مسافت ز سمک تا به فلک
تاکه فرق است و تفاوت ز ثری تا به علی
از فلک باد علی جایگه ناصح تو
جایگاه عدو تو زسمک باد ثری
نکته دفتر آمال تو باد از عصمت
نقطه مرکز اقبال توباد از تقوی
شکر تو سایل و مدح تو در افواه روان
همچو اخبار نبی باد و چون آیات نبی
ایا تن تو همه ساله پیش روح فدی
به سوی مادرت از آسمان رسیده ندی
چرا چو برهمنان خویشتن همی سوزی
اگر توراست جهودانه طیلسان وردی
کجا گداخته کردی زناب آتش ناب
چکد هم از تن تو قطره بر تن تو فدی
چو روح پاک به جسم تو اندر آویزد
ضلال شب بگریزد بدل شود به هدی
میان سنگ درون مادر تو ماوی ساخت
تورا نتیجه سنگ است از آن قبل ماوی
ز روح تو به تن کافران رسیده الم
زمادر تو بر مومنان رسیده شفی
از آن الم به جهنم عذاب و تهدیدست
وزین شفا به بهشت است رحمت و بشری
تن تو بیش کند پیش خسروان منزل
که بود روح تو محراب و قبله کسری
گهی بمیرد روح تو گاه زنده شود
چو زنده  گردد روح تو را بود معنی
ز روح و جسم تو نشگفت اگر دلیل آرد
کسیکه او به تناسخ همی کند دعوی
تنت چو سوختن آموزد از دل مجنون
سرت فروختن آموزد از رخ لیلی
چو قامت تو به سان عصای موسی شد
ز تارک تو درخشنده شدکف موسی
چو ماهی عجبی در میان سیمین حوض
به زر ناب همی پیکر توکرده طلی
اگرکه بدر دجی خوانمت روا باشد
که هست در شب تاریک نور بدردجی
همی فروز به شادی و خرمی همه شب
به سان بدر دجی در بساط شمس ضحی
وجیه ملک عجم  زین دولت عالی
مشیر مجلس و جاندار مجلس اعلی
یگانه مهتر طاهر نژاد بوطاهر
سر سعادت سعد علی بن عیسی
مقدمی زکفایت شده جمال کفات
کفاف را کف او گشته عروهالوثقی
خدای داده بدو ا حلم ا خضر و مدت نوح
یقین و علم براهیم و عصمت یحیی
ضمیر روشن او بر میان پرگاری است
که هست نقطه او بر دیانت و تقوی
به چاه ژرف به نور ضمیر او شب تار
سها ببیند بر چرخ دیده اعمی
اگر به قوت ملک چون بشر بدی محتاج
نخواستی مگر از دست خط او اجری
خلاص یافت زعدلش رعیت از بیداد
نجات یافت به سعیش ولایت از بلوی
ز شهر مرو به درگاه شاه رحلت کرد
چو از مدینه پیمبر به مسجد اقصی
به کام دل برسید و بگوش جان بشنید
زجبرییل امین فاستمع ا لماا  یوحی
ایا خصال تو اندر دل خرد مرضی
چنانکه عافیت اندر طبیعت مرضی
تو روز حشر به عقبی عزیز خواهی بود
چنانکه هستی اکنون عزیز در دنیی
نشان همی دهد آثار تو که خواهی یافت
پس از سعادت دنیی سعادت عقبی
چو با رسول علی آورد لوا الحق
بود مخاطبه و نام تو طراز لوی
بهر مکان ید علیا توراست در همه فضل
به مجلس تو ید معطیان بود سفلی
غریق نعمت توست آنکه صاحب علم  است
رهین منت توست آنکه صاحب فتوی
ثنا و شکر کریمان خری به زر درست
که کرد جز تو بدین سان زخلق بیع غلی
ثری کند به ثریا بدل محبت تو
عداوت تو ثریا بدل کند به ثری
ز مدح و خدمت تو مرد را شود حاصل
بدین جهان حسنات و بدان جهان حسنی
در بلا و نعم بسته و گشاده شود
چو بر زبان عزیز تو بگذرد آری
در نعم را مفتاح کرده ای ز نعم
در بلا را مسمار کرده ای ز بلی
به نقش کلک تو گر بنگرد مصور چین
ز رشک محو کند نقش نامه مانی
اگر شگفت نماید ز کلک تو نه شگفت
که لاغرست و تن فضل شد بدو فربی
امید راحت و امن است زیر سایه او
مگر که سایه او هست سایه طوبی
تواتر حرکاتش به دیده دشمن
همان کند که زمرد به دیده افعی
دعای عیسی آموخته است پنداری
که قادرست بر احیای قالب موتی
بزرگوارا مدحی که من تورا گویم
فلک نویسد و سیارگان کنند املی
در آفرین تو در شعر ابتدا کردم
سرم زشادی شعرت رسید بر شعری
گر از طلل بود انشای شاعران عرب
زنعت توست در اوصاف تو مرا انسی
سعادت تو صفت  کردن و سلامت تو
به از فسانه سعدی و قصه سلمی
اگر تو را سبب عز خویش نشناسم
من آن کسم  که بگویم به عزت عزی
همانت خواهم گفتن که  گفتم از اول
بقای جان تو باد و هزار جانت فدی
همیشه تا که همی سعد اکبر گردون
دهد به عالم صغری بشارت کبری
ز سعد اکبر قسم تو باد هر ساعت
همه سعادت کبری به عالم صغری
به خرمی و به شادی و فرخی بگذار
ندیم بخت جوان با عنایت مولی
هزار جشن همایون چو مهر و چون نوروز
هزار عید مبارک چو فطر و چون اضحی
تا به  سلامت  به حله  آمد سلمی
خلد شد از خرمی چو جنت ماوی
آب گرفت از لبش حلاوت کوثر
خاک  گرفت از رخش طراوت طوبی
باد چو بر زلف او وزید جهان را
داد به بیروزی و سعادت بشری
این دل غمگین خلاص یافت ز حیرت
وین تن مسکین نجات یافت زبلوی
باز به لیلی رسیده دلشده مجنون
باز به مجنون رسیده دلشده لیلی
سلمی با ما سلام  کرد به خوشی
باد همه شادی و سلامت سلمی
رحمت ایزد بر آن نگار که رویش
کرد معطر نگارخانه مانی
شکر خداوند را که بار غم او
بر دل بدگوی هست و بر دل ما نی
دل نکشد بار غم چو باز ببیند
بارگه مجد ملک سید دنیی
بدر زمین شمس دین موید دولت
صدر زمان اسعد محمد موسی
بار خدایی که از سعادت او یافت
هرچه همی از زمانه کرد تمنی
دولت او سعد اکبر است جهان را
هست ز تاثیر او سعادت کبری
مجلس او را ز بس جلالت و رفعت
مهر سزد مسند و سپهر مصلی
از قبل خدمتش ز عالم ارواح
میل بود روح را به قالب موتی
نیست به منهیش حاجت از قبل آنک
هرچه رود آسمان بدو کند انهی
مملکت شاه را ز خصم تهی کرد
همچو نبی  کعبه را ز لات و ز عزی
خصم نگیرد قرار پیش ضمیرش
طور نگیرد قرار پیش تجلی
نور ضمیرش کند به دیده خصمان
آنجه زمرد کند به دیده افعی
بر ره دنیا نهاد مایه ز احسان
بر ره عقبی نهاد توشه زتقوی
مایه و توشه چنین نهد به همه حال
آنکه به دنیی بود عزیز و به عقبی
جان به تن اندر شدست منشی مدحش
جان کند انشاد چون غزل کند انشی
دهر نویسنده مناقب او شد
دهر نویسد چو آسمان کند املی
ای به سزا صاحبی  که هر که به رغبت
پیش تو آید زدیگران کند ابری
چون تویی اندر جهان سزای تقدم
خلق جهان را چه حاجت است به شوری
مفتی دولت تویی و هست همیشه
قصه حاجات خلق پیش تو فتوی
حل کند اندر زمان سعادت کلی
مشکل آن را که بشنود ز تو آری
آنکه به یک شب محمد قرشی را
برد ز بیت الحرم به مسجد اقصی
داد تو را حلم و علم خضر و براهیم
حکم سلیمان و پارسایی یحیی
چون رود اندیشه در ضمیر تو گویی
درکف موسی همی رود دم عیسی
قاعده ملک شد به رای تو محکم
رای تو چون حجت است و ملک چو دعوی
خامه تو سست و لاغرست ولیکن
ملک و خزانه به توست محکم و فربی
آرزو آید همی نجوم فلک را
کز تو شناسند بر زمین خط اجری
بار خدایا پس از مدایح سلطان
هست همه مدح ها به نام تو اولی
در صفت تو سخنوران جهان را
نثر به نثره رسید و شعر به شعر ی
هست معزی به دولت تو عجم را
همچو عرب را جریر و ا خطل و اعشی
کرد ز خانه به خدمت تو تقرب
بنده تقرب کند به خدمت مولی
گر دل او کرد آرزوی روی تو نشکفت
آرزوی عافیت کند دل مرضی
از جهت آن رسید دیر به خدمت
کز خطر راه بود با غم و شکوی
صعب  رهی کاندرو نصیب نیابد
آدمی از زاد وگوسفند زمر عی
خار درو تیزتر ز نشتر و سوزن
آب درو تلخ تر ز حنظل  و د فلی
ساده همه دشتها چو تارک اقرع
خشک همه حوضها چو دیده ا عمی
آفت و بلوی کشیده بنده ولیکن
بود دل و گوش او به آیت نجوی
گرچه مرض داشت از سموم بیابان
کرد علاجش نسیم درگه اعلی
عروه وثقی قبول توست رهی را
هست تمسک همه به عروه وثقی
تاکه بود در زمین به قدرت باری
آب و هوا را همیشه منفذ و مجری
تا که بود در خریف برگ چناران
راست چو دست خضاب کرده به حنی
زیر مراد تو باد گنبد گردون
زیر نگین تو باد عالم صغری
حق به تو افروخته چو عقل به ایمان
دین به تو آراسته چو لفظ به معنی
چاوش ایوان تو به هیبت بهمن
حاجب درگاه تو به حشمت  کسری
آمده شادی به بارگاه تو هر روز
چون به منی حاجیان به موسم اضحی
هست  گویی به حکم بار خدای
آفتاب اندر این خجسته سرای
آفتابی که دید در گیتی
بر نهاده کلاه و بسته قبای
سایه ایزدست شاه جهان
آفتابی که هست ملک آرای
سید خسروان ملک سلطان
شاه مکا ر بند کار گشای
شهریاری که رای روشن او
چون یکی آینه است عدل  نمای
هرگز آن آینه نگیرد زنگ
کس نگوید که آینه بزدای
خشم و تیغ شه خدای پرست
گر بیند حسود یاوه سرای
مختصر چند بیت خواهم گفت
اندر این بزمگاه روح افزای
میهمانان و میزبانان را
دیده اند و شنیده در همه جای
دیده ای یا شنیده ای هرگز
ای جهان دیده زمین پیمای
میهمان چون خدایگان جهان
میزبان چون قوام دین خدای
آن وزیری که دولت او را گفت
هم همی بخش و هم همی بخشای
آنکه از مذهبش درست شدست
قول صاحب حدیث و صاحب رای
نه عجب گر به فر دولت شاه
این مبارک وزیر عالی رای
بگشاید به قصد خانه خان
بستاند به قهر رایت رای
دیر زی ای شهنشه عالم
ای ولی پرور عدو فرسای
بر سعادات تو که ساید دست
با مباهات تو که دارد پای
تا که اندر لغت همی خوانند
ماه را در زبان ترکی آی
شاد باش ای بزرگوار ملک
شاد زی ای بزرگ بار خدای
تا بماند جهان تو نیز بمان
تا بپاید زمین تو نیز بپای
هوش تو سوی شادی و رامش
گوش تو سوی چنگ و بربط و نای
شهریارا بر سر دولت نثاری کرده ای
در بهار از شادی و رامش بهاری کرده ای
ما شنیدیم از بزرگان قصه هر روزگار
روزگار ما به از هر روزگاری کرده ای
جسته ای شکر خدای و کرده ای دین را عزیز
نیک نامی جسته ای شایسته کاری کرده ای
پادشاهان پیش ازین گر رسم نیکو داشتند
تو ز رسم پادشاهان اختیاری کرده ای
در جهانداری حصار از سنگ و آهن ساختند
تو ز بخت و عدل و دینداری حصاری  کرده ای
تا تو را دادست یزدان هیبت و فر علی
تیغ گوهردار را چون ذوالفقاری کرده ای
کی توان خواندن تو را چون رستم و اسفندیار
تا تو بر تخت شهنشاهی قراری کرده ای
بینم اندر لشکر تو صدهزاران شیر نر
هر یکی را رستم و اسفندیاری کرده ای
در همه  کاری تو را میمون و فرخنده است فال
لاجرم فرخنده و میمون شکاری کرده ای
چون سپهری کرده ای خاک زمین از نعل اسب
وز سپاهت دشت را چون کوهساری کرده ای
من چنان دانم همی  کز خون نخجیر حلال
کوهسار و دشت را چون لاله زاری کرده ای
ای خداوندی که بخت توست بر گردون سوار
بنده را بر مرکب دولت سواری کرده ای
گوش دولت بشنود چون من ثنا گویم تو را
کز هنر درگوش دولت گوشواری کرده ای
تا جهان باشد بمان در زینهار کردگار
زانکه در گیتی به شاهی زینهاری کرده ای
با سعادت باشیا هرجا که باشی نیکبخت
کز سعادت بخت را آموزگاری کرده ای
آن بت مجلس فروز امروز اگر با ماستی
مجلس ما خرمستی کار ما زیباستی
خفته و مست است و پنداری که از ما فارغ است
عیش ما خوش نیست بی او کاشکی با ماستی
گرچه می خوردست و از مستی به خواب اندر شدست
هم توانستی بر ما آمدن  گر خواستی
گر بدو پیداستی از مهربانی یک نشان
صد نشان از خرمی بر روی ما پیداستی
گر نکردستی دل ما دی به وصل او نشاط
در غم هجران او امروز ناپرواستی
دی ازو در وصل ما را وعده امروز بود
کاشکی امروز ما را وعده فرداستی
گر نمودستی فروغ جبهت و رخسار خویش
بزم ما بر مستری و زهره زهراستی
وز خم زلف و گهرهای کلاهش روز و شب
مشتری در عقربستی زهره در جوزاستی
وصف او هستی به معنی راست چون وصف پری
کر پری راگرد سوسن عنبر ساراستی
نعت او هستی به برهان راست چون نعت صنم
گر صنم راگرد مرجان لولو لالاستی
بی رقیبی آفتاب اندر فلک تنها رود
آفتابی دیگرستی کاشکی تنهاستی
بر فلک نتواندی تنها گذشتن آفتاب
گر نه زیر سایه تخت شه دنیاستی
افسر شاهان ملک سنجر سر سلجوقیان
آن گهر بخشی که گویی دست او دریاستی
گر نه آنستی که جوید هرکس از دریا گهر
بوسه دادن دست او هرگز کرا یاراستی
گر به نام بخت منشوری فرستادی خدای
برسر منشور او نام ملک طغراستی
ماه اگر هستی برابر با مه منجوق شاه
چرخ کیوان زیر و چرخ ماه بربالاستی
وز فزونستی سپهر از وصف و وهم فیلسوف
قدر او همتای قدر شاه بی همتاستی
دولت عالیش اگر هستی درختی سرفراز
بیخ و شاخ او به جابلسا و جابلقاستی
باز و شاهین گر ز دست او شوندی سوی صید
مخلب  و منقارشان در قبه خضراستی
ور سر اعدای او در خاک پنهان نیستی
در خم چوگان او گوی از سر اعداستی
پیکر پیل است اسبش را ولیکن  گاه جنگ
پیل ازو بگریزدی گر در صف هیجاستی
چون عرق گیرد تو گویی سیل دروادیستی
چون سبق جوید تو گویی باد در صحراستی
جون نشنید شاه برپشتش توگویی بر نهنگ
چیره شد شیری که اندر چنگش اژدرهاستی
ای جهانداری که گر خورشید عقلت نیستی
روز خلق از تیرگی همچون شب یلداستی
ور به اطراف ممالک نیستی فرمان تو
هر طرف را آفتی از غارت و غوغاستی
امن و آرام جهان از جنبش شمشیر توست
ور جز اینستی جهان آشفته و شیداستی
در جهان گر نیستی سهم سر شمشیر تو
ای بسا سر کاندرو بیهوده و سوداستی
روزکین چون نرد نصرت باختی با دشمنان
صد ندب بردی که  گفتی هر ندب عذراستی
گر به رجعت بازگشتندی ملوک باستان
خواندی اختر مدیحت گر بلند آراستی
گیردی گردون رکابت گر قوی بازوستی
خواندی اختر مدیحت گر بلند آواستی
عقل توکل است وگر پیداستی اجزای او
آسمان هفتمین یک جزو از آن اجزاستی
گر نبودی از تف خشم تو آتش را نهیب
مسکن آتش نه اندر آهن و خاراستی
ور ز باران نوالت بهره مندستی زمین
حنظل او شکرستی خار او خرماستی
خلخ و یغما تو داری ور تو را هستی مراد
قیروان و روم همچون خلخ و یغماستی
از سر پیکان تو وز خنجر ترکان تو
قیروان بی مشرکستی روم بی ترساستی
گر ز دست تو به چین والاستی فغفور چین
در قبول دین تازی دولتش والاستی
ور فتادستی فروغ تیغ تو بر رآی هند
جشم سرش در هدی چون چشم سر بیناستی
خسروا معلوم رای تو شدستی تاکنون
گر به عالم چون معزی شاعر داناستی
گر نبودی ناتوان بودی به عالی مجلست
وز قبول مجلس تو کار خویش آراستی
شد معزی در فراق خدمتت پیر و کهن
گر مقیمستی به خدمت تازه و برناستی
ور به صهبا مایل استی طبع او از دیرباز
بیش تخت تو به دستش ساغر صهباستی
حاضر آمد تا نماید خاطرش در پیش تو
شعرهای نوکه گویی حله و دیباستی
تا مثال اختران بر آسمان  گویی مگر
در مکنون ریخته بر تخته میناستی
آسمان مختار بادا تا تو را مولی شود
زانکه  گر مختار بودی خود تو را مولاستی
باد چون ثعبان موسی تیغ تو هنگام رزم
رای تو روشن  که پنداری ید بیضاستی
اگر به داد بود نام شاه دادگری
وگر به تاج بود فخر شاه تاجوری
چو روز بزم بود آفتاب با قدحی
چو روز رزم شود آسمان با کمری
فلک نیی و به قدر بلند چون فلکی
عمر نیی و به عدل تمام چون عمری
موافقند مراد تو را قضا و قدر
مگر وکیل قضایی و نایب قدری
اگر جمال و هنرمایه ملوک بود
تو آفتاب جمال و ستاره هنری
وگر بباید خشنودی خدا و پدر
تو اختیار خدا و ستوده پدری
رسوم داد تو داری و ملک جمله توراست
نبینم از دوبرون رسم ملک و دادگری
اگر به قول تناسخ سکندری ملکا
وگر به قدرت باری سکندر دگری
زگوهر تو چو داود زان بود فرزند
که تو نبیره داود ارسلان گهری
اگر به دولت عالی  نشسته ای بر تخت
همی به همت عالی زعرش برگذری
زبسکه تیغ تولشکر شکست و شهرگشاد
به باد داد سر خویشتن زخیره سری
چنانکه بود سلیمان نشسته با داود
تو در سرای سعادت نشسته باپسری
رسول و بوالبشر اندر بهشت فخر کنند
که فخر دین رسول و بشیر هر بشری
سپهر برحذرست از کمان  گروهه تو
تو ازکمین سپهر بلند بی حذری
ستارگان همه از آسمان فرو بارند
اگر به چشم سیاست به آسمان نگری
چنانکه فضل خدای جهان تورا سپرست
به تیغ تیز تو خلق خدای را سپری
تورا سزد زهمه خسروان خرید و فروخت
که زر سرخ  فروشی و نام نیک  خری
هر آن وطن  که درو سایه سعادت توست
بر آن وطن نتواند گذشت دیو و پری
همی نگار شود روی حور فرش تو را
بر آن امید که یک راه روی او سپری
تورا سزد زجهان باده خوردن و رامش
همان به  است که رامش کنی و باده  خوری
گشاده بنده معزی در خزانه ی شعر
نمود گوهر حکمت زخاطر گهری
مدایح تو به لفظ دری همی گوید
که از مدیح تو پاکیزه  گشت لفظ دری
همیشه تا که بود ارغوان و مر  زنگوش
به سان عارض و زلفین ترک کاشغری
به فال نیک تو را باد لهو و سور و سرور
مخالفان تورا باد مرگ و مویه گری
ز مشتری نظرت باد وز فلک طاعت
که شهریار فلک رآی مشتری نظری
ای به رخسار و به عارض آفتاب و مشتری
آفتاب و مشتری را من به جانم مشتری
داری از سنبل نهاده سلسله بر آفتاب
داری از عنبر کشیده دایره بر مشتری
از سر زلف سیه با حلقه های سنبلی
از خم جعد و شکن با توده های عنبری
تا ندیدم زلف مشکینت ندانستم که هست
تار تبت حلقه حلقه بر جهاز ششتری
لاله گون روی تو دارد دیده من لاله گون
چنبر زلف تو دارد قامت من چنبری
نقش کشمیری نماید زشت پیش روی تو
پیش بالای تو باشد پست سرو کشمری
تا نگار ایزدی بر عارضت گشت آشکار
گشت پنهان زیر خاک اندر نگار آزری
گر به چین از صورت رویت یکی نسخه برند
بتگران چین همه توبه کنند از بتگری
خدمت تو واجب آمد بر همه نیک اختران
زانکه تو در خدمت شاهنشه نیک اختری
خسرو دنیا ملکشاه آن خداوندی که هست
دین و دولت را ز شمشیرش پناه و یاوری
هرچه باید خلق را از حشمت و عز و شرف
ایزد آن جمله به او دادست جز پیغمبری
تیغ او هر آدمی را رام کرد اندر جهان
از پری و دیو تا کی چون جم از انگشتری
صحبت دیو و پری واجب نباشد در خرد
آدمی را رام کردن بهتر از دیو و پری
در خرد یک داستان مدح او اولیتر است
از هزاران داستان بهمنی و نوذری
آن بزرگان گر شوندی زنده در ایام او
خط دهندی پیش او در بندگی و چاکری
شهریارا تخت تو گویی سپهری دیگرست
زانکه تو بر تخت گویی آفتاب دیگری
آفتاب است و تویی آنگه سپهرست و زمین
بر سپهر او داورست و بر زمین تو داوری
او ز گنبدها که دارد در چهارم گنبدست
تو ز کشورها که داری در چهارم کشوری
آب دریا قطره قطره لولو مکنون شود
گر به چشم همت اندر آب دریا بنگری
وز شرف بر شاخ طوبی سرفرازد هر درخت
چون تو از بهر تماشا بر صفاهان بگذری
یبغو و طغرل بک و جغری بک و الب ارسلان
حاضرند ایدر به معنی تا تو تنها ایدری
بلکه توزایشان بسی عادلتری کان خسروان
جمله دنیاپروران بودند و تو دین پروری
آفتاب دولت تو بر زمین گسترده باد
تا بساط شهریاری بر ثریا گستری
تا به حشمت کام رانی تا به همت زردهی
تا ز دولت شاد باشی تا ز نعمت برخوری
ترک من دارد شکفته گلستان بر مشتری
مشتری بر سرو و سرو اندر قبای ششتری
بر سمن یک حلقه انگشتری دارد ز لعل
وز شبه بر ارغوان صد حلقه انگشتری
در جهان هرگز نگار آزری  گویا نشد
در میان آدمی هرگز نشد پیدا پری
این شگفتی بین که تا ترک من از مادر بزاد
شد پری پیدا و شد گویا نگار آزری
گر به میدان عارض او لشکر آرایی کند
در دل عاشق ز عشق او نشیند لشکری
ور کمند عنبری اندازد او بر آسمان
آفتاب و ماه گیرد در کمند عنبری
دست موسی گشت گویی عارض رخشان او
زلف او ثعبان موسی چشم او چون سامری
سامری گر زرگری بر صورت گوساله کرد
کرد جادو چشم او بر چهره من زرگری
گر به کار سامری و کار چشمش بنگرند
چشم او داناترست از سامری در ساحری
بر دل مسکین من پرواز مشکین زلف او
هست چون پرواز شاهین بر سر کبک دری
کبک کز شاهین جدا گردد نماند در بلا
در بلا ماند دلم کز زلف او گردد بری
غمزه غماز او بر من جهان بفروخته است
وز دل و جان شد دلم تیمار او را مشتری
گر دلم در عشق او نیک اختری جست و نیافت
یابد اندر خدمت شاه جهان نیک اختری
داور گیتی ملک سنجر که اندر کار ملک
کس نیارد کرد با او گفتگوی داوری
آورد زیر نگین و رایت و توقیع خویش
گنج رای و رایت فغفور و ملک قیصری
شهریاری عادل و صاحبقرانی کامران
خسروی عالی نژاد و پادشاهی گوهری
لشکر و مردی و دین و داد باید شاه را
هر چهارش هست و تایید الهی بر سری
دولت او باد نوروزست و عالم گلستان
گل بود در بوستان از باد نوروزی طری
فضل دارد بر فتوح خسروان روزگار
گر فتوح روزگار او یکایک بشمری
داستان رستم دستان نماید سر به سر
پیش زور دست او نیرنگ دستان آوری
دست او گر کار فرماید کمان چرخ را
تیر چرخ او رسد در تیر چرخ چنبری
هرکه او در خدمت درگاه او بندد میان
تا نماید پیش تختش بندگی و چاکری
امر او گردد روان بازار او گردد روا
مال او گردد فره دیدار او گردد فری
ای مبارک پی خداوندی که جون جد و پدر
عدل فرمای و سیاست  گستر و دین  پروری
هست دایم راحت و روح جهان را آفتاب
تو به این معنی جهان را آفتاب دیگری
او همی بر بحر و بر نور از خراسان گسترد
تو همی بر ملک و دین عدل از خراسان گستری
تن به سر باشد عزیز و سر به افسر نامدار
بر تن دولت سری و بر سر ملک افسری
تاج تو خورشید زیبد تخت تو گردون سزد
زانکه تو بر تخت و تاج دین پیغمبر سری 
رزم را افراسیاب و بزم را کیخسروی
داد را نوشین روان و ملک را اسکندری
ور بپرسد دولت از عقل این سخن را راستی
عقل سوگند آن خورد کز هر چهار افزون تری
از ثریا تا ثری گرد سم اسبان توست
چون زایوان برنشینی و به میدان بگذری
نعره رامشگران باشد ز ماهی تا به ماه
چون ز میدان بازگردی و در ایوان می خوری
هرکجا سازی مقام آنجا بود دولت مقیم
ایدرست اکنون که یک چندی به شادی ایدری
خاک آمد هفت کشور پیش چشم همتت
با چنین همت سزای صد هزاران کشوری
گر هنر صورت نماید تو هنر را صورتی
ور خرد پیکر پذیرد تو خرد را پیکری
آدمی را طبع زاب و باد و خاک و آذرست
تو زنوری نه زآب و باد و خاک و آذری
او ز گنبدها که دارد در چهارم گنبدست
تو ز کشورها که داری در چهارم کشوری
گر نماید آتش سوزنده در دریا شگفت
بس شگفت است اینکه دریا دست و آذر خنجری
در میان کفر و دین شمشیر تو سدی قوی است
در تو آن  گویم که در محمود گوید عنصری 
 سد تو شمشیر توست اندر مبارک دست تو
کو سکندرگو بیا تا سد مردان بنگری 
خسروا گنجی است از زر سخن در جان من
کاندر آن گنج است اصل کیمیای شاعری
هرکه از زر وگهر سنگی نهد در زیر خاک
مهر آن خواهد که یا رکنی بود یا جعفری
من  که از زر سخن گنجی نهم در جان پاک
مهر آن زر یا ملک شاهی بود یا سنجری
خدمت سی ساله را آخر بباید حرمتی
حرمت سی ساله در خدمت نباشد سرسری
داور روی زمینی با تو گویم حال خویش
یاور خلق جهانی از تو خواهم یاوری
تا که از نیلوفر گردون بروید ارغوان
چون پدید آید فروغ آفتاب خاوری
روز صید ورزم باد از خون نخجیر و عدو
در کف تو ارغوانی خنجر نیلوفری
تا خبر باشد امامان را به اسناد درست
از جهود خیبری وز ذوالفقار حیدری
تیغ تو چون ذوالفقار حیدری برنده باد
بدسگالت سربریده چون جهود خیبری
از تو فرمان دادن اندر کار ملک و شغل دین
وز سپهداران و میران طاعت و فرمانبری
گشت تابنده ز گردون معالی قمری
گشت تابنده ز دریای معانی گهری
سال تو فرخ و فرخنده شد از شادی آنک
ملک العرش عطا داد ملک را پسری
ملک باغ  است و در آن باغ  ملک سنجر هست
شجری تازه که آورد نو آیین ثمری
همه آرایش باغ از شجر و از ثمرست
اینت میمون ثمری وینت همایون شجری
دیرگاه است که تا گوش بزرگان جهان
نشنیدست از این بهتر و خوشتر خبری
آنکه در ملک بدین سور همی مژده دهد
هست گویی سخن اندر دهن او شکری
از ثری تا به ثریا همه جشن است اکنون
وز ثریا همه سورست  کنون تا به ثری
گر ملک شاه زدنیا به سوی عقبی شد
آنک آمد به سعادت سوی دنیا دگری
آمد آن پاک نژادی که سوی طالع او
هست سعدین فلک را به سعادت نظری
آمد آن خسرو عادل که به انصاف و به عدل
از جهاندار بشیرست سوی هر بشری
آمد آن شاه که در دولت دین خواهد بود
همجو جد و پدر خویش به حق دادگری
مملکت  گیرد و لشکر کشد و گنج نهد
هست در طالع او زین همه معنی اثری
شهریارا تو درختی و بر توست پسر
اینت شایسته و بایسته درختی و بری
نه عجب گر پسری چون پسر تو نبود
که نبود از ملکان چون پدر تو پدری
هست در بزم تو هر روز دگرسان طربی
هست در رزم تو هر سال دگرگون ظفری
بارها عزم سفر کرده ای از بهر ظفر
و آمدستی به حضر با ظفر از هر سفری
گر به فغفور فرستی ز غلامان سپهی
ور به چپیال فرستی زسواران نفری
هر دو آیند میان کرده به کردار کمان
پیش تو بسته به خدمت به میان بر کمری
ندهد دل به خلاف تو مگر تیره دلی
نکشد سر ز وفاق تو مگر خیره سری
در مصافت فزع و مشغله حشر بدید
آنکه آورد به رزم تو ز توران حشری
گاه پیکار برآید زدل اعدا دود
گر رسد ز آتش تیغ تو به اعدا شرری
هرکه یک شب به خلاف توکند دیده فراز
نبود تا به قیامت شب او را سحری
تیغ تو خلق جهان را زبلاها سپرست
در جهان جز تو که کردست ز تیغی سپری
چشم بر جود تو دارند همه خلق جهان
که جهان جمله به چشم تو ندارد خطری
گرچه اندیشه زهر چیز همی برگذرد
چون به قدر تو رسد نیز نیابد گذری
نیست ممکن  که به فر تو بود هر ملکی
نیست ممکن که چو یاقوت بود هر حجری
دانشت هست و جوانی و جوانمردی هست
بیشتر زین نبود در همه عالم هنری
تا جهان است تو باشی ملک تا جوران
بر رکاب تو به خدمت سر هر تاجوری
شادمان از تو به فردوس برین جان پدر
بخت بر بزم تو بگشاده ز فردوس دری
جام زرین تو پر گشته ز یاقوت روان
ساقی بزم تو یاقوت لبی  سیم بری
ماه است ساقی و قدح باده مشتری
وین هر دو را منم به دل و دیده مشتری
با مشتری مقارنه کردست ماه من
فرخ بود مقارنه ماه و مشتری
خلقی ز رشک و حسرت آن چشم  کافرش
بر من همی دهند گواهی به  کافری
یاری است لشکری که همی دل برد زخلق
دارد به دلبری همگان را ز دل بری
من دل بدو دهم که خطا گفت آن  که  گفت 
هرگز مباد کس که دهد دل به لشکری 
ای آنکه جای توست همه ساله بتکده
بت را همی برستی و رنجی همی بری
باری سجود پیش کسی کن که صورتش
تصویر ایزدست نه تمثال آزری
با روی خوب او نرسد سرکشی تورا
بر نه  به خاک سر که بدان روی بنگری
درکوی عشق او نرسد بددلی تورا
برده به باد دل که بر آن کوی بگذری
آن خط نو دمیده نگر بر دو عارضش
همچون بنفشه طبری برگل طری
در سایه  گر بنفشه نروید چگونه است
خطش به  زیر سایه آن زلف عنبری
یا رب چه صورت است که دادی بدان صنم
کز شرم او شدست نهان صورت پری
همواره هست صورت او اصل نیکوی
جون سیرت موید دین اصل سروری
اکفی الکفات ناصح دولت معین ملک
بوالقاسم آفتاب بزرگی و مهتری
کافی مدبری که به تدبیر و رای اوست
ترتیب دین احمدی و ملک سنجری
آزاده ای که ختم شد آزادگی بدو
چونانکه ختم شد به محمد پیمبری
سحرست و معجزست خط و دست او به هم
معجز شنیده ای که بود جفت ساحری
گویی  که دست او ید بیضاست از قیاس
کلکش عصای موسی و خط سحر سامری
ای نیک محضری  که ملک را و خواجه را
تو نایب مبارک و فرخنده اختری
از خواجگان دولت و از کافیان ملک
کس را به مهتری نرسد با تو همبری
هرگز ستاره سحری را کجا رسد
با آفتاب و ماه دو هفته برابری
سی سال هست تا تو همی سروری کنی
سی ساله سروری نتوان کرد سرسری
چون در محاسبت ز دقایق رود سخن
اندر هوا ز نوک قلم ذره بشمری
در سایه قبول تو از تار عنکبوت
سازند کهتران تو سد سکندری
بیتی زشعر فرخی اندر مدیح تو
تضمین همی کنم که بدان بیت درخوری 
 نامت نبشته نیست کجا نام بد بود
وانجا که نام نیک بود صدر دفتری 
فرزانگان همی طلب کیمیا کنند
تا مالشان هدر شود و عمر بر سری
آگاه نیستند که بر درگه تو هست
خدمتگری به نفع به ازکیمیاگری
درویشی و نیاز و غم آید زکیمیا
وزخدمت تو شادی و ناز و توانگری
فانی است مال و نعمت و باقی است شکر و مدح
با من بدین سخن نتوان کرد داوری
بازارگان همی چو تو باید که سال و ماه
فانی همی فروشی و باقی همی خری
در شهر طوس و شهر سرخس آنچه  کرده ای
باقی است تا به جای بود چرخ چنبری
آن پهلوان کجاست که طوس و سرخس کرد
تا در پرستش تو دهد خط چاکری
گر گاه لفظ و معنی  کس در عرب نخاست
چون بحتری و چون متنبی به شاعری
نظم عجم ز نظم عرب خوب تر بود
چون لفظ پاک داری و معنی بپروری
در عصر توبه مدح تو شد قیمتی سخن
چون قیمت زمرد و یاقوت آوری
از بهر انکه عصر تو اندر نیافته است
پیوسته با دریغ بود جان عنصری
دارم دهان ز شکر تو چون در شاهوار
دارم دل از ثنای تو بر زر جعفری
شایدکه بر تو عرضه کنم زر و در خویش
ای خاطر و ضمیر تو صراف و جوهری
شرم ست و بیم پیش تو در چشم و در دلم
شرم از خلاف وعده و بیم از مقصری
کردم گناه و آمدم اندر پناه تو
تا بر سرم ز عفو و کرم سایه گستری
گر ماه در کنار تو آید زآسمان
هم در زمان  کلف ز رخ ماه بستری
تا هر هزار سال قرانی بود دگر
خواهم که صد قران بگذاری و بگذری
گاهی به دست عدل ببندی در ستم
گاهی به پای قهر سر خصم بسپری
چیست آن رخشنده و پاک و زدوده  گوهری
فتنه هر دشمنی و شحنه هر لشکری
گوهری کاندر صفت مانند آبی روشن است
یا به هنگام عمل مانند سوزان آذری
اصلش از سنگ است وچون آتش فروزد روز جنگ
سنگ خارا از نهیب او شود خاکستری
پشت اسلام است ازین معنی ستایندش همی
روز آدینه خطیبان از سر هر منبری
سربه سر پرگوهرست و چون هنر باید نمود
گوهر او در هنر پیدا کند هر گوهری
راست گویی پیکر رخشان او چون آینه است
کاندرو دیده خیالی بیند از هر پیکری
روز رزم از خون دشمن بشکفاند ارغوان
ورچه رنگش درکبودی هست چون نیلوفری
اختر دشمن بسوزد چون بود روز نبرد
از کف سلطان درفشان چون زگردون اختری
افسر شاهان ملک سلطان که بی فرمان او
هیچ شاه اندر جهان بر سر ندارد افسری
آن خداوندی که پیمان بست با او روزگار
کز بقا بر عمر او هر روز بگشاید دری
کس نبیند زو همایون تر زمین را خسروی
کس نبیند زو مبارک تر جهان را داوری
نیست در عالم برون از بند پیمانش دلی
نیست درگیتی برون از خط فرمانش سری
زینت ایام باشد جاودان تا هر زمان
رسم او برگردن ایام بندد زیوری
عزم او آن است کز شمشیر او سالی دگر
کس نبیند در همه عالم بتی یا بتگری
گرچه آمد شاه ما بعداز همه نام آوران
بخت او عالیترست از قدر هر نام آوری
ورچه آمد مصطفی بعد از همه پیغمبران
قدر او افزون تر است از قدر هر پیغمبری
شهریارا آفتاب عالم افروزی مگر
زان  کجا نام تو مشهورست در هر کشوری
همت تو بر همه آفاق نعمت گسترست
نیست الا همت عالیت  نعمت گستری
روز رزم از هیبت شمشیر گوهردار تو
بر تن خصم تو هر مویی شود چون نشتری
با حسام تو نماند در سپاه دشمنان
ناگسسته جوشنی و نا شکسته مغفری
هرکه نپسندد در و درگاه تو بالین خویش
روزگار او را ز محنت گستراند بستری
وانکه خواهد تا برآرد بر خلافت یک نفس
آن نفس در حنجرش گردد چو بران خنجری
از سخا وجود توست افزایش هر خاطری
وز ثنا و مدح توست آرایش هر دفتری
مر تو را در حضرت عالی سعادت رهبرست
چون تو باشد هرکه دارد چون سعادت رهبری
پیش تو میر موید روز و شب خدمتگرست
نیست چون میر موید در جهان خدمتگری
هم ندیم است او به خدمت پیش تو هم چاکرست
اینت  شایسته ندیمی اینت  زیبا چاکری
کهترست او پیش تخت تو ولیکن در هنر
بر سر آزادگان هست او به واجب مهتری
از هنرمندی و عقل او را تویی پروردگار
کس ندید و کس نبیند چون تو چاکر پروری
تا بتابد مهر رخشان بر سپهر زودگرد
همچو زرین مهره ای از لاجوردین چنبری
همچنین بادی سر شاهان و تاج خسروان
یافته بوی نشاط تو سر هر سروری
یاور تو در همه کاری خدای دادگر
زانکه در هرکار ازو بهتر نباشد یاوری
تیره شد ماه خرد بر آسمان مهتری
خشک شد سرو هنر در بوستان سروری
راست پنداری که جنبان شد زمین از زلزله
پاره شد از جنبش او باره اسکندری
کس ندید این حادثه کز روز یکساعت شده
در نشیب افتد زبالا آفتاب خاوری
بامداد از دولت و نیک اختری ثانی نداشت
چاشتگه فانی شد اندر محنت و شوم اختری
مردمان گفتند سعد آید زگردون قسم خلق
چون قران سازد به چرخ اندر زحل با مشتری
قسم فخرالملک نحس آمدکنون پیش از قران
سعد بیرون رفت گویی از سپهر چنبری
باغ  دولت را مظفر بود و سعد سرفراز
هرکه دیدی غره دیدار اوگفتی فری
تا که او پژمرده شد بسیار گل پژمرده شد
سرو چون پژمرده گردد گل کجا ماند تری
گرچه وافر بود مالش  گشت عصرش مختصر
ورچه کامل بود عقلش گشت عمرش سرسری
چون نگین در حلقه انگشتری شایسته بود
ازچه شدگیتی بر او چون حلقه انگشتری
ای زمین اندر کنارت گوهری با قیمت است
قدر آن گوهر بدان با او مکن بدگوهری
زینهار از طبع او نورکریمی نگسلی
زینهار از روی او نقش بزرگی نستری
گر به پای خویش بسپاری سپردست او تورا
تومگر او را به پای خویش هرگز نسپری
این سخن با تومحال و بیهده است از بهرآنک
تو به گوهر نفس فرسایی و صورت پروری
ای سرایی کز وجود و از عدم داری دو در
هرچه از یک دردرآری از دگر بیرون بری
گر تو ما را دوستی با آفت است این دوستی
ور تو ما را مادری بی راحت است این مادری
ای سپهر بی وفا بازی گری دانی مگر
کز شگفتی هر زمانی بر مثال دیگری
عالمی را از ثریا در ثری انداختی
کس نکردست ای عجب زین طرفه تر بازیگری
ای نظام الدین همی خواهم که یک بار دگر
چشم بگشایی و درکار خلایق بنگری
ای شهید بن شهید از درد تو ناچیز شد
بی نهایت امتی از شهریار و لشکری
بر دریغ تو خروشان است وگریان باب تو
گاه آن آمد که گویم کم خروش وکم گری
بندگان خویش را ویحک نبخشایی همی
از تپانچه کرده روی لاله گون نیلوفری
گشت سرو اندر فراق تو خمیده چون کمان
خوشه سنبل برید ه بر  بر مه مشتری
نیستی پیدا ندانم تا کجا داری نشست
ایمن و ساکن همانا خفته اندر بستری
یا به حاجت با نماز و روزه پیش ایزدی
یا به خدمت پیش تخت شاه مشرق سنجری
یا به دیوان با بزرگان شغلها سازی همی
یا به ایوان با ندیمان جفت جام و ساغری
این سعادت باد یارت  کز قضای ایزدی
گشته با حضرت چو مظلومان به تابوت اندری
تو ملک بودی و دیوی شخص تومجروح کرد
تا ز چشم آدمی پنهان شدی همچون پری
زان سپس کز دست شیران جهان خوردی شراب
کی گمان بردم که از دست سگی شربت خوری
روز عاشورا به زاری  کشته گشتی چون حسین
زان سعادت با حسین اندر شهادت همسری
صدر عالم بودی و هرگز ندانستم که تو
صدر بگذاری و از عالم به زودی بگذری
شاه مشرق را پدر بودی کجا رفتی کنون
کز پسر گشتی جدا وز لشکرش  گشتی بری
گرچه از سوز تو روز ما چو روز محشرست
شاه مشرق را شفاعت خواه روز محشری
گر هوا از بوی خلقت بود مشکین شصت سال
شد زمین از بوی خلقت تا قیامت عنبری
ازکنار صفه زرین اگر غایب شدی
با پدر در خلد رضوان بر کنار کوثری
تا منور مرقدت پرنور و پر ریحان بود
من نپندارم  که با هول نکیر و منکری
سیرت والا ز تو در هفت کشور ظاهرست
گر تو پنهان  گشته اندر خاک چارم  کشوری
خالقی کاندر فراقت کرد گریان چشم ما
داور حق است و با او نیست ما را داوری
صبر بادا در فراق تو شه آفاق را
تا بیابد در صبوری پایه پیغمبری
نیک بختی باد و نیکوسیرتی نسل تورا
زانکه کارت نیک عهدی بود و نیکومحضری
تا فراق تو دل و جان معزی خسته کرد
از دریغ و حسرت تو توبه کرد از شاعری
چون سخن گوید یابم ز دهانش خبری
چون کمر بندد بینم زمیانش اثری
زان نگویم خبری تاکه نگوید سخنی
زین نبینم اثری تاکه نبندد کمری
هست هر بوسه چو شیرین شکری از لب او
هست هر قطره ازین دیده چو رنگین  گهری
کس به  گوهر نخرد گرچه عزیزست شکر
من به  گوهر بخرم  گر بفروشد شکری
نشوم بر دگری فتنه  که دل نیست مرا
وز پس آنکه دلم برد نجویم دگری
دل یکی بود بر او فتنه شدم بر یک تن
دگری باید تا فتنه شوم بر دگری
کیسه از سیم و دل از سنگ جداکرد مرا
آنکه چون سنگ دلی دارد و چون سیم بری
در حجر نیست به پاکی چو تن او سیمی
بر زمین نیست به سختی چو دل او حجری
من و او هر دو دل و دیده همی بازیدیم
رایگان داد و بدادم من و کردم خطری
دل من برد به افسون و ندانستم من
که به افسوس زمن برد دل افسانه گری
دوش بر دست به افسوس دلم وین بترست
که ز افسوس بر امروز ندارم خبری
هم خبر یابم و هم باز ستانم دل ازو
گر کند سید احرار به کارم نظری
عمده ملک خراسان شرف دین هدی
مایه مهر محمد بسزا ناموری
پسر فضل  کریمی که به افضال و کرم
از جهاندار بشیرست سوی هر بشری
هست نامش زخرد در همه عالم مثلی
هست رسمش زهنر در همه  گیتی سمری
نیست کس را به کمال خرد او خردی
نیست  کس را به جمال هنر او هنری
بهتری را چو خصال پسران برشمرند
نبود بهتر ازو هیچ پدر را پسری
مهتری را چو حدیث پدران یاد کنند
نبود مهتر ازو هیچ پسر را پدری
قلمش گرچه ضریرست ونبیند بدو نیک
نیست چشم قلمش را زضریری ضرری
هرکه در ضعف دل و قوت چشمش نگرد
کاملی بیند گرد آمده در مختصری
طرفه ابری است  که از لجه دریا همه روز
بر سمن برگ همی بارد مشکین مطری
من به دریا کف او را به چه تشبیه کنم
که بود دریا در پیش کف او شمری
ای دلیری که به هرکار که تو عزم کنی
عزم تو همچو قضا خندد بر هر قدری
بر تو از تیر حوادث نرسد هیج گزند
تا بود پیش تو از عصمت ایزد سپری
حلم چون  کوه تو بگشاید صد چشمه عفو
هرکجا زاتش خشم تو برآید شرری
مال هایی که به صد سال فلک جمع کند
پیش یک روزه سخای تو ندارد خطری
جفت باید که بود رای تو بارایت شاه
تا زجزوی سفرش خیزد کلی حضری
مدد از ایزد و نصرت بود آن دولت را
کاندر آن دولت باشد چو تو تدبیرگری
آن سلف زنده بودکاو چو تو دارد خلفی
وان شجر زنده بود کاو چو تو دارد ثمری
دیده دیدار تو را فضل نهد بر خورشید
وانکه  گوید نه چنین است بود خیره سری
زانکه از دیدن خورشید بصر رنجه شود
نشود رنجه ز دیدار تو هرگز بصری
رمضان شد چو غریبان ز بر ما به سفر
ا ینت فرخ شدن و اینت مبارک سفری
شدنش بود به هنگام که از آمدنش
خشک شد هر دهنی تافته شد هر جگری
توبه ما چو یکی شاخ سرافراشته بود
خرد بشکست چو شوال بر او زد تبری
بینم اندر دل احرار دگرگون طربی
بینم اندر سر عشاق دگرسان بطری
به شب و روزکنون باده کشد مالامال
آن که در شام و سحر آب کشیدی قدری
بدل آب کنون باده ستان هر شامی
بدل طبل  کنون چنگ شنو هر سحری
ساقیان چون قمرانند و چو زهره است شراب
بستان زهره زهرا زکف هر قمری
چو به میدان مدیح تو مباهات کنم
طبعم انگیزد بر لفظ ز معنی حشری
چون بپردازد طبعم ز یکی معنی خوب
خاطرم زود فراز آرد از آن خوب تری
بر لب جوی درختی است زمدح تو دلم
که بر او نیست به جز شکر تو برگی و بری
هرکجا نشر کنم مدح تو چون آب روان
باد دریا ز سعادت بر تو چون شمری
تاکه در اول هر سال ز تاریخ عرب
جز محرم نبود پیشرو هر صفری
در همه وقت ظفر پیشرو فتح تو باد
سوی عزت ز ز ظفر باد شما راگذری 
عید تو فرخ و صوم تو پذیرفته خدای
بر تو بگشاده ز شادی مه شوال  دری
دولت و حشمت و اندازه عمر تو چنانک
در شمارش نرسد وهم ستاره شمری
نبود چون تو ملک در جهان جهانداری
نیافرید خدای جهان تورا یاری
خجسته آمد دیدار تو به عالم بر
خدایگان چو تو باید خجسته دیداری
توراست ملک و سزاوار آن تویی به یقین
خدای ملک نبخشد به ناسزاواری
به  روزگار تو نیکی رسید و روز بدی
میان نیک و بد از تیغ توست دیداری
اگر به روم شود یک مبارز از سپهت
بتی نماند در ملک روم و زناری
موافق تو به اقبال تو سرافرازست
مخالف تو نباشد مگر نگونساری
مراد و کار تو دولت چنان همی سازد
که در جهان نرود بی  مراد تو کاری
عماد دولت نعمت فدای خدمت کرد
به مال گشت جمال تورا خریداری
درخت و باغ عمادی که ساخته است تو را
ز باغ و قبه  کسری به است بسیاری
چنین درخت و چنین باغ تا جهان بودست
کسی نداد نشان و ندید دیاری
ز زر ناب گهر بر درخت طاوسی
میان باغ ز یاقوت سرخ گلزاری
نشاند بر سر صندوق باز نعره زنان
نمود با دم طاوس خوب کرداری
چهارگاو و دو مردند در میانه باغ
همی زنند به  گرد درخت هنجاری
زمشک و عنبر و یاقوت و لعل و مروارید
نهاده بر سر هر شاخ گونه گون باری
ازین جواهر وزین عطرها هزار یکی
گهرفروشی هرگز ندید و عطاری
اگر به شرح بگویم صفات این مجلس
نماندم ملکا فکرتی وگفتاری
سپاهدار تو شاها چنین کند خدمت
کراست در همه عالم چنین سپهداری
ز بهر دیدن دیدار تو گهربارست
که دیده در همه  گیتی چنین گهرباری
نثارکرد زدینار و خواستی ملکا
که هدیه کردی جانی به جای دیناری
اگر بخواهی امروز جان برافشاند
که مال را نبود قیمتی و مقداری
همیشه تا که بود در زمانه حیوانی
همیشه تاکه بود بر سپهر سیاری
همه جهان چو یکی نقطه باد درکف تو
به گرد نقطه زحکمت کشیده پرگاری
تو جام باده عناب گون گرفته به دست
مخالف تو به دست بلا گرفتاری
ای جسته جفاکاری جسته ز وفاداری
بنمای وفاداری بگذار جفاکاری
آشفته ام از عشقت بیهوده چرا شیبی
آزرده ام از هجرت بیهوده چه آزاری
سیم است مرا در جسم از حسرت و غم خوردن
مشک است تورا در زلف از کشی و عیاری
ما هر دو حریفانیم از صنعت باریدن
من سیم همی بارم تو مشک همی باری
ای روی تو با خوبی وی خوی تو با زشتی
کردار چنین داری گفتار چنان داری
گفتار تو پنداری دارد صفت از رویت
دارد نسب از خویت کردار تو پنداری
در عشق تو ای دلبر تا چند خورم حسرت
در هجر تو ای کودک تا چند کشم خواری
من جنگ تو را یکسر آرام دل انگارم
تو صلح مرا یکسر تیمار دل انگاری
جویم به تو نزدیکی در حضرت و در غیبت
جویی تو ز من دوری در مستی و هشیاری
یک بارگی از عاشق دوری نتوان جستن
لنگی نتوان بردن ای دوست به رهواری
گر نیست مرا یاری از تو صنما شاید
در خدمت سلطان هست از بخت مرا یاری
شاهنشه دین پرور سلطان بلنداختر
شاهی که زجباران بستد همه جباری
شاهی که شد از عدلش پیدا همه عالم را
آثار جوانمردی اسباب نکوکاری
شد چشم مسلمانی از طلعت او روشن
شد کار مسلمانی از دولت او کاری
هر کس که بدش خواهد مقهور شود والله
از آفت بدبختی وز محنت بیماری
عمر همه مکاران زو شد چو تن بیجان
روز همه غداران زو شد چو شب تاری
حکمی است روان او را بختی است جوان او را
با او نتوان کردن مکاری و غداری
تا ملک جهان باشد باد این ملک عادل
خورشید جهانداران بر تخت جهانداری
آسوده نکوخواهش در نعمت و آسانی
فرسوده بداندیشش در سختی و دشواری
ایا شاهی که عالم را همی زیر علم داری
به دولت فرق جباران همی زیر قدم داری
عرب را با عجم فخرست تا محشر به اقبالت
که هم ملک عرب داری و هم ملک عجم داری
اگر رشک آید از تو شهریاران را عجب نبود
که شاهی و جوانی و جوان بختی به هم داری
به  شمشیر و قلم نازند رزم  و بزم از این  معنی
که تو درکف به رزم  و بزم  شمشیر و قلم داری
علمهای تو گویی دفتر اشکال عالم شد
که عالم سر به سر پیموده در زیر علم داری
کجا ملک است تا ملک است در توران و در ایران
به نام خویش تا محشر بدین داغ و رقم داری
چه باید بیش از این برهان  که نام خویش جاویدان
جمال خطبه و منشور و دینار و درم داری
مجسم تیغ  گوهر دار از فتح و ظفر داری
مصور دست  گوهر بار از جود و کرم داری
ز نعمت نیکخواهان را حریفان طرب داری
زمحنت بدسگالان را ندیمان ندم داری
ز مهر تو ضیا خیزد ز کین تو ظلم زاید
ولی را در ضیا داری عدو را در ظلم داری
بداندیشان ملت را حریف اندر بلا داری
نکوخواهان دولت را غریق اندر نعم داری
به بهروزی روی هر جا و بازآیی به پیروزی
که بهروزی سپه داری و پیروزی حشم داری
خدنگ مرغ پرنده است و اسبت باد پوینده
مطیعت  گشت مرغ و بادگویی مهر جم داری
حدیث و قصه اسفندیار و روستم تا کی
تو در لشکر هزار اسفندیار و روستم داری
تو را نتوان برابرکرد با ایشان معاذالله
که چون ایشان به درگه بر غلامان و خدم داری
تو آن شاهی که روز رزم  گردون داری اندر یم
که تیغی همچو گردون و یمینی همچو یم داری
تو آن شاهی که طاعتگاه قسیسان و رهبانان
به شمشیر صنم  وارت  چه خالی از صنم داری
صد و هشتاد فتح از خویش داری بیش درگیتی
وگرچه سال خویش از نیمه هشتاد کم داری
زجود خویش بر عالم همی قسمت  کنی روزی
به قسمت کردن روزی تو پنداری قسم داری
هم اندر کار دینی و هم اندر کار دنیایی
از آن قاطع بود حکمت  که دانش را حکم داری
عزیز و محتشم آنکس بود در دین و در دنیا
که او را تو به اقبالش عزیز و محتشم داری
اگر باغ ارم جایی است کز وی دل شود خرم
تو  گیتی را به فر خویش چون باغ  ارم داری
وگر بیت حرم حصنی است  کآنجا ایمنی باشد
تو عالم را به علم خویش چون بیت حرم داری
به انصاف و به  عدل اندر چنانی تو که  گر خواهی
میان بیشه ضیغم را نگهبان غنم داری
به تو معدوم شدکفر و به تو موجود شد ایمان
سزد گر تا جهان باشد وجود بی عدم داری
به کام دل نشاط افزای و شادی  کن  که دلها را
به شادی و نشاط خویش بی تیمار و غم داری
همیشه سایه عدل تو بادا بر سر عالم
که عالم را به عدل خویش خالی از ستم داری
ای بر سمن از مشک به عمدا زده خالی
مسکین دلم از خال تو گشته است به حالی
حالی به جهان زارتر از حال دلم نیست
تا نیست د ل آشوب تر از خال تو خالی
قد و دهن و زلف تو و جعد تو دیدم
هر یک ز یکی حرف پذیرفته مثالی
از سیم الف دیدم از بسد میمی
از مشک سیه جیمی و از غالیه دالی
گفتم که تو خورشیدی و این بود حقیقت
گفتم که تو چون ماهی و این بود محالی
مه بدر نماید چو زخورشید شود دور
من کز تو شوم دور نمایم چو هلالی
در خواب خیال تو به نزدیک من آید
گویم که مگر هست مرا با تو وصالی
بیدار شوم چون نه تو باشی نه خیالت
عشق تو مرا باز نداند ز خیالی
ای از بر من دور همانا خبرت نیست
کز مویه چو مویی شدم از ناله چو نالی
یک روز به سالی نکنی یاد کسی را
کز هجر تو روزیش گذشته است به سالی
روزی بود آخر که دل و جان بفروزم
زان روی که شهری بفروزد به جمالی
از قبضه هجر تو شود رسته دل من
وز روضه ی وصل تو شود رسته نهالی
فرخنده بود روز هر آن کس  که به شبگیر
از روی تو و رای ملک  گیرد فالی
شاه همه شاهان ملک ارغو که ندارد
در مردی و فرهنگ نظیری و همالی
آن شهرگشایی  که ملک بر فلک او را
هر روز دهد مژده به عزی و جلالی
در معرکه بستاند و در بزم ببخشد
ملکی به سواری و جهانی به سوالی
عادلتر و عالمتر از او هیچ ملک نیست
الا ملک العرش تبارک و تعالی
کیوان سخطی  مهر اثری چرخ  محلی
باران حشمی ابر کفی بحر نوالی
ای دهر گرفته ز تو فری و بهایی
وی ملک فزوده ز تو جاهی و جمالی
شاها چو شود لفظ متین یاور طبعم
گویی  که جهد بیرون از سنگ زلالی
در جلوه عروسان ضمیرم چو درآیند
بنمایدم این آینه گون حقه مثالی
جان دادن خفاش بدم کار مسیح است
ور نه نکند از گل صد مرغ  کلالی
تا در چمن و باغ نهالی به بر آید
از تربیت اختر و تاثیر شمالی
ایزد شب و روز مه و سالیت معین باد
تا روز و شبی هست و به عالم مه و سالی
بر هوا ابر بهاری سیم پالاید همی
بر زمین باد شمالی مشک پیماید همی
گلستان نقاش گشت و نقشها سازد همی
بوستان عطار گشت و عطرها ساید همی
هر درختی در چمن چون دختر رز حامله است
بچگان رنگ رنگ و گونه گون زاید همی
دارد از کافور کهسار افسری بر فرق خویش
نور خورشید افسر از کهسار برباید همی
از سوی بالا به پستی سیل بشتابد همی
وز سوی پستی به بالا ابر بگراید همی
شب همی کاهد چو عمر دشمنان شهریار
روز همچون دولت و ملکش بیفزاید همی
خسرو دنیا ملکشاه آن که اندر باغ ملک
دست عدلش سرو دولت را بپیراید همی
سیرت او دفتری هر ماه بنگارد همی
دولت او کشوری هر سال بگشاید همی
گرچه آزادی بهر حالی به  است از بندگی
خسروان را بنده بودن پیش او شاید همی
کار عالی همتس بخشیدن و بخشودن است
زان  که دایم یا ببخشد یا ببخشاید همی
عادت او روز و شب  گرد جهان برگشتن است
آفتاب است او که ازگردش نیاساید همی
شرق تا غرب جهان اندر خط پیمان اوست
پادشاهی و خداوندی چنین باید همی
هست بی پیغمبری چون معجز پیغمبران
هر چه اندر روزگار او پدید آید همی
زهر باید هر ملک را تا نهان دشمن  کشد
کین او زهری است کاندر حال بگزاید همی
وان زدوده تیغ  گوهردار او چون صیقل است
کز دل کفار زنگ کر بزداید همی
خسروان دعوی بی برهان فراوان کرده اند
شاه چون دعوی کند برهانش بنماید همی
بیش ازین برهان چه باید کاو هنوز اندر عراق
در بخارا خطبه از نامش بیاراید همی
ای جوان دولت جهانداری که دست روزگار
جامه عمر تو را هرگز نفرساید همی
در جهانداری تو را ایام بپسندد همی
مهتران را کهتری حکم تو فرماید همی
هم برین سیرت بمان و هم برین عادت بپای
تا فلک ماند همی و تا زمین پاید همی
باد  عمرت جاودان تا در بهار و در خزان
باده پیمایی که دشمن باد پیماید همی
سمنبرا صنما یار غمگسار منی
ستاره سپهی آفتاب انجمنی
به مجلس اندر گویی که ماه بر فلکی
به موکب اندرگویی که سرو در چمنی
زعاشقان منم اندر جهان که آن توام
ز دلبران تویی اندر جهان که آن منی
به روی خوب شدی چون پیمبر چاهی
مگر پیمبر چاهی تویی که چه ذقنی
خوش است یاسمن و عنبر تو ای دلبر
به موی عنبر ناب و به بوی یاسمنی
ندید هیچ کسی سنگ در میانه سیم
چرا تو سنگ دلی ای نگار و سیم تنی
خمیده داری زلفین و تنگ داری چشم
به زلف چون کمری و به چشم چون دهنی
به غمزه دل بری و جان ربایی از مردان
مگر به غمزه چو تیر شهنشه زمنی
خدایگان همه خسروان معزالدین
که روز رزم کند تیغ او سپه شکنی
یکی به گوهر تیغش نگر که گویی هست
به آهن یمنی در ستاره یمنی
مخالفی که ز کبر و منی سرافرازد
زبیم او نتواند نمود کبر و منی
چو گر ز شست منی را بگیرد اندر دست
هزار مغز بکوبد به گرز شست منی
شهنشها ملکا شیر و آتشت خوانم
که آتش طرب انگیز و شیر تیغ زنی
سپاه دار رسولی و سید ملکان
پناه لشکر یغما و لشکر ختنی
همیشه پیشه تو کندن و نشاندن است
که شاخ عدل نشانی و بیخ جور کنی
خدنگ توست شهاب و مخالف اهرمن است
بدان شهاب تو دایم هلاک اهرمنی
به تخت پادشهی بر ز فر دولت خویش
یکی جهان دگر در قبا و پیرهنی
هنر یکی صدف است و تو در آن صدفی
جهان یکی بدن است و تو جان آن بدنی
چنانکه بر فلک است آفتاب و زهره و ماه
تویی که با دو پسر شادمان درین وطنی
و گر شکار کنی هم تو را سزد ز جهان
که در شکار ز نه گور شش همی فگنی
خدایگانا گویی که مدح تو صنم است
که طبع بنده معزی همی کند شمنی
همیشه تا بود از نسل حیدر کرار
میان آدمی اندر حسینی و حسنی
سپاه و ملک تو داری و شرق و غرب تو راست
سزد که می خوری و شادی و نشاط کنی
زمانه زیر نگین تو باد و دولت یار
به تو زمانه مهنا و دولت تو هنی
خدای کرده به کام تو بخت فرزندان
که تو ز بخت همایون به کام خویشتنی
ای زلف دلبر من پربند و پرشکنی
گاهی چو وعده او گاهی چو پشت منی
گه دام سرخ ملی  گه بند تازه  گلی
گه درع معصفری  گه طوق نسترنی
گه خوشه عنبی  گه عقده ذنبی
گه پرده قمری گه حلقه سمنی
چون رای تیره دلان پرپیج و تاب و خمی
چون راه بدکنشان پررنگ و زرق و فنی
گویی دلیل غمی  کاسیب جان و دلی
گویی قضای بدی کاشوب مرد و زنی
چون معجزه عجبی چون نادره مثلی
چون سلسله گرهی چون دایره شکنی
نور فریشتگان در زیر دامن توست
از تیرگی تو چرا چون جان اهرمنی
از مشک سوده کشی بر سیم ساده رقم
گویی سر قلم بوبکربن حسنی
کافی کفی  که کفش چون ابر هست سخی
صافی دلی که دلش چون بحر هست غنی
رایش یکی صنم است از نیکویی و سزد
گر آفتاب بلند او راکند شمنی
ای رای روشن او با عقل متصلی
وی عقل کامل او با فضل مقترنی
ای شاعری که همی مدحش کنی به سزا
در دست منت او همواره مرتهنی
گویی فضایل او زان شکرین سخنی
خوانی مدایح او زان عنبرین دهنی
ای دشمنی که ازو کین است در دل تو
بر آتش حدثان چون مرغ باب زنی
هم  گوش بر اجلی هم چشم بر سقری
هم پای بر خسکی هم دست بر ذقنی
ای ماه گاه کهی گاهی فزوده شوی
دایم بدین دو صفت در شغل خویشتنی
گویی به مجلس او دیدی خلال و لگن
زین روگهی چو خلال گاهی چنان لگنی
ای کلک فرخ او از نقشهای عجب
ماننده صدفی پر در مختزنی
پروانه خردی پیمانه هنری
پیرایه طرفی سرمایه فطنی
گنج از تو هست قوی  گرچه ضعیف دلی
ملک از تو هست سمن  گرچه نحیف تنی
در ملک و دولت و دین هستی یمین و امین
تا در یمین و امین خود خسرو زمنی
ای مقبلی که به عزم  اقبال را سببی
وی منصفی  که به کلک انصاف را وطنی
آنجا که جود بود چون معن زایده ای
وانجا که فضل بود چون سیف ذویزنی
در ملت نبوی چون نور در بصری
در دولت ملکی چون روح در بدنی
مظلوم را به عنا تو کاشف ا لکربی
محتاج را به سخا تو دافع الحزنی
برهان منقبتی بنیان منفعتی
بنیاد مکرمتی فریاد ممتحنی
من در صف شعرا استاد انجمنم
تو در صف ا مرا خورشید انجمنی
من در شمایل تو دانی که شیفته ام
تو بر قصاید من دانم که مفتتنی
تا آفتاب علم جز بر فلک نزند
خواهم تو را که قدم جز بر فلک نزنی
صد سال خوش بخوری بخل از جهان ببری
داد طرب بدهی بیخ ستم بکنی
گاهی شراب خوری با شاهد چگلی
گاهی نشاط کنی با لعبت ختنی
ارجو که ساعتکی دیدار من طلبی
چون بر رخ صنمی خواهی می سه منی
گفتم ستایش تو بر وزن شعر عرب
تقطیع آن به عروض الا چنین نکنی
مستفعلن فعلن مستفعلن فعلن
ابلی الهوی اسفا یوم النوی بدنی
مخوان فسانه افراسیاب تورانی
مگوی قصه اسفندیار ایرانی
سخن زخسرو و سلطان هفت کشورگوی
که ختم گشت بدو خسروی و سلطانی
معز دین خدای و خدایگان جهان
که تا جهان بود او را سزد جهانبانی
ستوده سنجر سلطان نشان که هست او را
دل سکندری و دولت سلیمانی
شهی که بر در غزنین به یک زمان بگرفت
همه ولایت شاهان زاولستانی
شهی کز او شه غزنین و خان ترکستان
نشسته اند به سلطانی و به خاقانی
به هر چه رای کند رایتش بود منصور
زهی سعادت و تایید و فر یزدانی
غبار موکب او را همی برند نماز
برآسمان بلند اختران نورانی
خدای عزوجل چون بر آسمان و زمین
بیافرید چه روحانی و چه جسمانی
همال او دگری درکمال عقل و هنر
نیافرید نه جسمانی و نه روحانی
کجا سعادت و اقبال او پدید آید
شود جلالت و فر ملوک پنهانی
چو آفتاب درخشان شود زچرخ بلند
مه چهارده را کی بود درافشانی
لقای اوست نشاط دل مسلمانان
که روشن است به او دیده مسلمانی
بر آن زمین که جهد باد عدل و انصافش
ز شیر شیر خورد آهوی بیابانی
نسیم دولت او چشم ملک روشن کرد
چو بوی یوسف چشم رسول کنعانی
سپرد زیر قدم تخت وگاه محمودی
گرفت زیر علم مال و ملک سامانی
عراق را فزع است از نهیب و هیبت آنک
سوی عراق کشد لشکر خراسانی
نماند دیر که فغفور چین و قیصر روم
کنند بر در او حاجبی و دربانی
ایا مدیح تو سرمایه سخندانان
و یا فتوح تو پیرایه سخندانی
کدام اشاه سر از خط کشیدا و کین تو جست
که خیره سر نشد از عاجزی و حیرانی
نهال کین تو در هر دلی  که کشته شود
به عاقبت ندهد بار جز پشیمانی
دلیل نصر تو بس بر شکستن سه مصاف
امیر دادی و عرنیجی و قدرخانی
سنان نیزه تو روز رزم کرد روان
زخون چشم بداندیش چشمه و خانی
هر آن نفرکه تورا بنده و رهی نشدند
به زیر بند تو بندی شدند و زندانی
به تیغ و بازو یک نیمه بستدی زجهان
به عز بخت دگر نیمه نیز بستانی
جهان سیاه کنی بر عدو چوکان شبه
بدان تکاور شبرنگ صبح پیشانی
هر آن کسی که سر از حکم تو بگرداند
بر آب دیده او آسیا بگردانی
شکار کردن و رزم است و بزم کار شهان
تو آن شهی که به یک روز هر سه بتوانی
زملک پادشهی را سبک برانگیزی
به جای او دگری را به ملک بنشانی
اگر یکی را ثانی بود ز مخلوقات
تویی یکی که تو را نیست در جهان ثانی
نشاط کن که ز بهر نشاط کردن تو
به سان عالم باقی است عالم فانی
چنانکه بود زکینت  گرفته جان عدو
کآشفته بود چمنها زباد آبانی
کنون چنانکه زمهرت شکفته جان ولی
شکفته گبببت گلستان زباد نیسانی
چو آسمان به زمین جامه بهاری داد
هوا ازو بستد جامه ی زمستانی
جمال خویش چمن را به عاریت دادند
بتان خلخی و لعبتان کاشانی
زنند نعره همی کبک و فاخته همه شب
ز عشق لاله کوهی و سرو بستانی
دهان لاله چو از ژاله پر شود گویی
که در عقیق یمانی است در عمانی
همی شود چمن باغ پرگل و ریحان
بخواه بر گل و ریحان شراب ریحانی
زحدگذشته همی ابرگوهر افشاند
مگر ز جود تو آموخت گوهر افشانی
زبهر جود تو در آب و سنگ صنع خدای
نهاد لولو بحری و گوهر کانی
قرین هرکرمت نعمتی است قارونی
به زیر هر سخنت حکمتی است لقمانی
به خاک پای حکیمان تو سرافرازد
اگر ز خاک برآید حکیم یونانی
چنانکه بنده معزی به جان ثناگر توست
دعاگرست تورا جان بنده برهانی
همی ز طبع و دل بنده خوشتر آید شعر
به آن صفت که گلاب ازگل سپاهانی
چو در فتوح تو دیوان او رسید به چرخ
چرا بدو نرسیدست مال دیوانی
همی ز فتح تو سازد یکی بنای سخن
که در زمانه نسازد چنو بنا بانی
اگر بناها ویران شود ز ابر بهار
بنای فتح تو ایمن بود ز ویرانی
اگر بماند تا جاودان کسی به جهان
تو را سزاست که تا جاودان همی مانی
به بزم جامه لهو و طرب همی پوشی
به رزم نامه فتح و ظفر همی خوانی
سپه همی کشی و مملکت همی گیری
جهان همی خوری و کام دل همی رانی
چهار چیز به  گیتی نصیب عمر تو باد
خوشی و خرمی و شادی و تن آسانی
ز ملک و دولت و شاهی تو باش برخوردار
که هر سه از همه شاهان توراست ارزانی
ایا شهریاری که صاحب قرانی
ز جد و پدر یادگار جهانی
ملک شاه و الب ارسلان را تو فخری
که پیش از ملک شاه و الب ارسلانی
خداوند روی زمینی ولیکن
به همت زیادت ز هفت آسمانی
جهانبان از آنی  که بخت جوانت
فراوان هنر داد گاه جوانی
از آن هر هنر پادشاه زمینی
وز آن هر هنر شهریار زمانی
یکی زان هنرهاست مردی و رادی
دگر خصم بندی و کشور ستانی
دگر دانش و دین و عقل و شجاعت
دگر عدل و انصاف نوشیروانی
چو تو بی قرینی ز چندین هنرها
همه زیبدت نام صاحب قرانی
تو این مملکت رایگانی نداری
 فلک مملکت  کی دهد رایگانی 
فزون است اوصاف شهنامه تو
ز اخبار شهنامه باستانی
چه باید خبر در دو گوش خلایق
که تو در دو چشم خلایق عیانی
دروغ است لختی ز اخبار پیشین
چنین است فرزانگان را گمانی
هر آن  کس  که اخبار فتح تو خواند
دهد خلق را از درستی نشانی
از آن پس  که پیلان زاولستان را
گرفتی به شمشیر هندوستانی
گشادی عراقین و شام و عرب را
به آسیب پیلان زاولستانی
از این گشت مشهور نام و نشانت
به گیتی ستانی و سلطان نشانی
به آتش همی آب را برگماری
وز آهن همی برق بیرون جهانی
چو تو ابردستی و آتس حسامی
چو تو برق تیری و آتش کمانی
هنر را ز رسم تو خیزد معالی
سخن را ز نام تو خیزد معانی
یکی بیت نغزست مر رودکی را
که اندر جهان تو سزاوار آنی
 نه جز عیب چیزی است  کان تو نداری
نه جز غیب چیزی است  کان تو ندانی 
جو در رزم تیری برانی ز شستت
زخون بر در و دشت جیحون برانی
چو در بزم جامی بگیری به دستت
زدست سخی زر و گوهر فشانی
چنان است معلوم خلق جهان را
که نزد موفق مگر میهمانی
چو نعمت زجود تو دارد موفق
پس او میهمان است و تو میزبانی
یکی میزبان همه عالمی تو
که سلطان بخشنده مهربانی
همی تا زآب حیات آدمی را
بود در جهان زندگی جاودانی
از آن می  که آب حیات است  گویی
تو را باد تا جاودان زندگانی
تو بر تخت شاهنشهی شاد و خرم
نشسته به پیروزی و کامرانی
ز امر تو شاهان نشسته به شاهی
زدست تو خانان نشسته به خانی
زخون عدو لاله گون روی تیغت
ز خون رزان روی تو ارغوانی
چو تو ندید و نبیند زمانه سلطانی
چو تو نبود و نباشد به هیچ دورانی
فلک نیارد دیگر چو تو خداوندی
جهان نبیند دیگر چو تو جهانبانی
هر آن  کسی  که پرستد به جز تو شاهی را
همی پرستد جز کردگار یزدانی
به غرب تابع فرمان توست هر ملکی
به شرق بنده فرمان توست هر خانی
مرا بزرگ نیاید که شد مسخر تو
عراق و رومی با شامی و خراسانی
فرود همت تو باشد ار پدید آرد
به جای هر شهری کردگار کیهانی
تو آفتاب جهانی و مر تو را هر سال
به گرد گیتی چون آفتاب جولانی
خدای عالم از اسرار آسمان داند
که بر زمین چو تو هرگز نبود سلطانی
اگر به روم بخوانند نامه ات یک بار
صلیب را نبرد سجده هیچ رهبانی
وگر نشان تو جاندار تو برد سوی چین
به چین نماند بر تخت هیچ خاقانی
عجایب هنر و دولت تو زان بیش است
که بر ثنای تو قادر شود سخندانی
سزا نباشد جز پیش تخت عالی تو
چنین درخت و چنین مجلسی و بستانی
اگرچه ایزد سرهنگ کرد با فرهنگ
به دولت تو همه نعمتی و احسانی
از این بزرگترین نعمتی نداد خدای
که داد وی را یکهفته چون تو مهمانی
نثارکرد بسی نعمت و دریغی نیست
وگر بدی بدل هر یکی دگر جانی
ز نیک عهدی تو بر تو هیچ تاوان نیست
ز میزبانی او نیست نیز تاوانی
خدای حافظ تو باد وان فرزندان
ز عمر بر سر تو هر زمان گل افشانی
مباد هرگز در مجلس تو اندوهی
مباد هرگز در دولت تو نقصانی
تو پادشاه زمانی و در زمانه مباد
برون ز حشمت و فرمانت  هیچ فرمانی
ز من دعا و ثنا وز جبرییل آمین
که جز ثنا نبود طاعتت ثناخوانی
شهنشه ملک شاه الب ارسلانی
جهان را خداوند و صاحب قرانی
به اصل و نسب پادشاه زمینی
به عدل و هنر شهریار زمانی
شه شیربندی و کشورگشایی
شه ملک بخشی وگیتی ستانی
به دیدار روشن تر از آفتابی
به مقدار عالیتر از آسمانی
چو تقدیر بر نیک و بدکامکاری
چو خورشید بر بحر و بر کامرانی
قباد دگر در میان قبایی
جهان دگر در میان جهانی
به شمشیر آفاق را کدخدایی
به تدبیر اجرام را ترجمانی
به رزم اندرون شیر گوهر نمایی
به بزم اندرون ابرگوهر فشانی
چو تو رایگانی دهی زر و گوهر
بداندیش تو جان دهد رایگانی
اگر قهرمان هنر عقل باشد
تو اندر هنر عقل را قهرمانی
تو اندر دل شهریاری ضمیری
تو اندر تن بختیاری روانی
ز خارا همی نیزه بیرون گذاری
از آهن همی تیر بیرون جهانی
تورا کعبتین ظفر داد دولت
همی مهره فتح و نصرت ستانی
گر از سیر سیاره و دور گردون
گهی مرگ باشد گهی زندگانی
تو گردون و سیاره در دست داری
که سیاره تیری وگردون کمانی
گرفتی به شش سال ایران و توران
نمودی دل و زور الب ارسلانی
بگیری دگرسال هندوستان را
به تیغ گهر دار هندوستانی
فلک مژده دادست مرحاجیان را
که در بادیه آب دجله برانی
ایا پادشاه جهان  بخش عادل
پیمبر چنین داد ما را نشانی
که از امتم بادشاهی بیاید
پدید آورد عدل نوشیروانی
کند نام او فتح را رهنمایی
کند تیغ او ملک را پاسبانی
اگر راست باشد حدیث پیمبر
پدید آمد آن پادشاه و تو آنی
زعدل تو اندر میان بیابان
کند میش باگرک بازارگانی
به جایی که با بیم رفتی مبارز
همی با سلامت رود کاروانی
نداند کس اندیشه خویش در دل
بدانسان که تو راز عالم بدانی
گر از تو بپرسد کسی راز عالم
چو الحمد و چون قل هوالله بخوانی
معانی به نام تو نازد همیشه
چو بنده معزی به نظم معانی
به گاه جوانی تو را شعر گوید
که نیکو بود شاعری در جوانی
همی تا گل بوستانی بروید
به پیش تو بادا گل بوستانی
همی تا می ارغوانی بخندد
به دست تو بادا می ارغوانی
بماناد با فرخی و سعادت
دل و دولت و عمر تو جاودانی
دلم چون دهان کرد کوچک دهانی
تنم چون میان  کرد نازک میانی
ز عشاق آفاق جز من که دارد
تنی چون میانی دلی چون دهانی
به شیرین زبانی توان برد دل را
دل از دست من برد شیرین زبانی
نگاری  کشی  خوش لبی  ماهرویی
بتی  دلبری  دلکشی دلستانی
پری چهره و پرنیان پوش یاری
پری راکه دیدست در پرنیانی
به بالا و رخسار هست آن سمنبر
چو سروی که بار آورد گلستانی
چو تیر است و من در غمش چون  کمانم
شنیدی به فرمان تیری کمانی
نگار من آمد بلای دل من
خریدم بلای دلی را به جانی
منم عاشق و مهربان دلبری را
که نامهربانی کند هر زمانی
چو من مهربانی که دیدست هرگز
شده عاشق روی نامهربانی
زیان است عشق بتان عاشقان را
ندادست کس عاشقی را امانی
ز مدح خداوند من سود کردم
گر از عشق معشوق کردم زیانی
معین همه مملکت بوالمحاسن
که دارد ز سعد فلک ترجمانی
کریمی کز او محتشم تر ندیمی
نبوده است در پیش صاحب  قرانی
چنو در خردمندی و نیک نامی
بزرگی برون نامد از خاندانی
خداوند تخت است و از فر بختش
توانا شود زود هر ناتوانی
جهانی است اندر قبایی به همت
که دیده است اندر قبایی جهانی
همی دولتش برتر از عرش بینم
چو عرش است برتر ز هر آسمانی
ز دوری که گردن کند بر سعادت
رسد هر زمان نزد وی  کاروانی
که دارد جز او بر ستور بزرگی
ز دولت رکابی  ز نصرت عنانی
دل پاک او قلعه دانش آمد
ز عدل آمد آن قلعه را پاسبانی
هوای بسیط است جودش همانا
که خالی نبینم ازو هر مکانی
نه چون دست او جود را کارسازی
نه چون  کلک او ملک را قهرمانی
یکی مرغ زرین  که بر لوح سیمین
بود مشکباری و عنبر فشانی
خمیده چو تیری جز او را ندیدم
که پیوسته سرکش بود چون  کمانی
رونده بود چون روان و تو گویی
ز دست خداوند دارد روانی
ازو عقل در فضل کرد اقتراحی
وزو بخت در جود کرد امتحانی
چو مهرست لیکن ندارد زوالی
چو بحرست لیکن ندارد کرانی
تن بد سگالان او را ز محنت
عذابی است در زیر هر استخوانی
بود میهمانش همیشه سعادت
کجا چون سعادت بود میهمانی
سزد میزبان چون معین ممالک
کزو به نبیند دگر میزبانی
بلند اخترا سرورا کامرانا
نبینی تو چون خویشتن کامرانی
تو آنی  که در حق من همت تو
دهد هر زمانی ز دولت نشانی
من آنم  که در مدح تو خاطر من
شکفته است و تازه است چون بوستانی
نه تنها منم شاکر نعمت تو
که شکر تو گوید همه خان و مانی
یقین کردی اکنون به اقبال و همت
اگر بود در خاطر من  گمانی
توانم شدن تا به چرخ برین بر
اگر سازم از همتت نردبانی
بدینسان که احسان وجود تو بینم
تو را گنج قارون نیرزد به نانی
الا تا گل افشان بود هر بهاری
الا تا زرافشان بود هر خزانی
سخاپرور و شاد دل باش و می خور
به هر نو بهاری و هر مهرگانی
به  روزی ضمان کردی از خلق عالم
به دولت تو را باد ایزد ضمانی
نگارا ماه  گردونی سوارا سرو بستانی
دل از دست خردمندان به ماه و سرو بستانی
اگر گردون بود مرکب به طلعت ماه  گردونی
وگر بستان بود مجلس به قامت سرو بستانی
به آن زلفین شورانگیز مشک  اندوده زنجیری
به آن مژگان رنگ آمیز زهرآلوده پیکانی
چو در مجلس قدح گیری بهار مجلس افروزی
چو با عاشق سخن گویی نگار شکر افشانی
زجان عاشق بی دل هزار آتش برانگیزی
هر آن گاهی که بنشینی و زلف خود بیفشانی
دو چشم من همی یاقوت و مروارید از آن بارد
که چون یاقوت لب داری و مروارید دندانی
رخم زرین همی دارد زنخدان و بناگوشت
که هم سیمین بناگوشی و هم سیمین زنخدانی
دلم بربودی ای دلبر وگر جان نیز بربایی
دریغم ناید از تو جان  که معشوقی و جانانی
هم از دیدار تو شادم هم از هجران تو غمگین
که یار دیر دیداری و ماه زود هجرانی
به زیبایی و دل بردن تورا روزی است از هرکس
مگر دارنده مهر معین ملک سلطانی
خداوند ولی نعمت محمد مفخر دولت
که از اعجاز و اقبالش همی نازد مسلمانی
جز او در ملک شاهنشه که دارد بهر فیروزی
جز او در دین پیغمبرکه دارد فر یزدانی
به دولت نیستش ثانی و با سلطان دین پرور
به جود و بنده پروردن ندارد در جهان ثانی
خداوندا دلت پاک  است و جان  پاک  است همچون دل
به دل گویی همه دینی به تن گویی همه جانی
فریدون و سلیمان را قوی بود اختر و طالع
به اختر چون فریدونی به طالع چون سلیمانی
تو را نزدیک شاهنشاه هم قدرست و هم حشمت
به قدر انسان عینی تو به حشمت عین انسانی
عراق از تو سرافرازد که خورشید عراقی تو
خراسان از تو فخر آرد که تو فخر خراسانی
زبهر آنکه تعویذی کنی برگردن اسبان
همی ناخن بیندازند شیران نیستانی
بزرگانند در اقبال و در معنی همه دعوی
تو در اقبال بی دعوی همه معنی و برهانی
زبس کردار با معنی که هر ساعت پدید آری
جهانی را همی مانی که در شهر سپاهانی
سخارا منزلت دادی سخن را قیمت افزودی
خداوند سخن ورزی هنرمند سخن دانی
تورا عادت گهر بخشیدن است و روشنی دادن
نه دریایی نه خورشیدی تو هم اینی  و هم آنی
همایون همتی داری و عالی دولتی داری
بدان بر فرق عیوقی بدین بر اوج  کیوانی
به سان روضه فردوس بینم ملک شاهنشه
تو اندر ملک چون فردوس جاویدان چو رضوانی
زبهر نامه دانستن بیاید نامه را عنوان
کفایت چون یکی نامه است و تو برنامه عنوانی
یکی ابری که در هر حال طوفان باری و نعمت
موافق را تویی رحمت مخالف را چو طوفانی
بداندیشان تو هستند اندر خاک چون قارون
تو در میقات پیروزی چو موسی ابن عمرانی
ز تو دردست و درمان است حاسد را و ناصح را
مر این را سربه سر دردی مر آن را جمله درمانی
غلامان تو را بینم به جود طایی و نعمان
خطا باشد تو را گفتن که چون طایی و نعمانی
خداوندا فتوت را یکی فتوی نمودستی
بدان فتوی که بنمودی جمال و تاج فتیانی
اگر صورت بود هرگز وجود جود و احسان را
تو را گویم خداوندا که نقش جود و احسانی
ز بوبکر قهستانی همی یاد آورد هرکس
که یک ره فرخی را او به نعمت داشت ارزانی
ز بس سیم و زر و جامه  که تو دادی معزی را
به خاک اندر فکندی نام بوبکر قهستانی
زبس نعمت که فرمودی به نام شاعر مخلص
چو سیم نقره از خارا برون آید زر کانی
ز بهر شاعری کاو را پذیرفتی و بگزیدی
قدم برداشتی شاید مخور هرگز پشیمانی
زبرهانی تورا فردا هزاران آفرین باشد
به هر نیکی  که  کردستی تو با فرزند برهانی
همیشه تا بود پیدا به  حکم ایزد داور
وجود علوی و سفلی ثبات انسی و جانی
تورا خواهم که جاویدان به کام دوستان باشی
مراد دل همی یابی و کام دل همی رانی
ندیمان را عطای خویش هر روزی همی بخشی
بزرگان را به  خوان خویش هر ساعت همی  خوانی
تن آسانی و پیروزی و شادی مر تو را زیبد
بقا بادت به پیروزی و شادی و تن آسانی
رسد هر ساعت از دولت نشانی
پیام آید زگردون هر زمانی
که چون سلطان معزالدین ملکشاه
نباشد در جهان صاحب قرانی
امیری شهرگیری شهر بندی
شهی کشور دهی کشور ستانی
جهان را رای او چون آفتابی
زمین را تخت او چون آسمانی
نه جز در طاعتش پرورده عقلی
نه جز در خدمتش آسوده جانی
به تن بر هرکه خواهد کامکاری
به دل بر هر چه خواهد کامرانی
به کردار یکی قلعه است عالم
بر آن قلعه ز تیغش پاسبانی
جهانی را همی ماند سپاهش
عجب باشد جهانی در جهانی
خداوندا اگر مدحت نبودی
نبودی در جهان بسته میانی
گمان تو ز بهر خلق نیک است
چرا خصم تو بد داردگمانی
ز دست خویش نالد روزگارش
چو بد عهدی کند نامهربانی
اگر خصم تو با تیر و کمان است
شدست از بیم تیرت چون کمانی
شود حقا مسخر با هزیمت
اگر نزدش فرستی پهلوانی
تو آن شاهی  که از انصاف و عدلت
جهان گشته است همچون بوستانی
در این معنی اگر دستور باشد
به دستوری بگویم داستانی
شنیدستم که نوشروان نمودست
زعدل خویش هر جایی نشانی
به هر راهی فرستادست لشکر
که تا ایمن بود هرکاروانی
به عدل و راستی کردست هر جای
روان بازار هر بازارگانی
همی بینم کنون ای شاه عادل
به هر شهری تو را نوشیروانی
یکی زان نامداران میر دادست
که او را چون تو باشد میهمانی
اگر فرمان دهی جان برفشاند
چنین باید دل هر میزبانی
همیشه تا بود فصل بهاران
همیشه تا بود فصل خزانی
به شادی قهرمانت باد دولت
که چون دولت نباشد قهرمانی
تو را هر روز نوروزی و عیدی
تورا هر ساعتی نومهرگانی
دل بری ای زلف جانان و ستم بر جان  کنی
از چه معنی خویشتن زنجیر نوشر وان کنی
مشتری بسیار دیدم  کاو ز شب میدان کند
شب تو را بینم همی  کز مشتری میدان کنی
زهره پنهان کرد مر هاروت را زیر زمین
تو چو هاروتی چرا مر زهره را پنهان  کنی
گر نیی چون پور آزر بر نگار آزری
پس چرا آذر همی بر خویشتن ریحان  کنی
ور نیی چون معجز موسی چرا بر دست او
خویشتن را از پی جادو همی ثعبان  کنی
عشق جانان بر رخم بندد نقاب از شنبلید
چون تو از عارض نقاب چهره جانان کنی
مشک من  کافور گردد پشت من چنبر شود
چون تو چنبروار بر کافور مشک افشان  کنی
گاه با پیکان مژگان کار من سازی به  طبع
گه زره پوشی و پیکار مرا پیکان  کنی
گه  گره  گیری و بر طر ف قمر بازی کنی
گه  کمر بندی و بر برگ سمن جولان  کنی
گاه گردانی دلم چون  گوی در میدان عشق
چون دل من  گوی کردی خویشتن چوگان کنی
ای قضا یک ره مرا بیرون بر از میدان عشق
تا به میدان شرف  گوی دلم گردان کنی
ای دل آن  وقتی به میدان شرف  گردان شوی
کافرین فخر آل مصطفی دیوان  کنی
سید سادات خورشید رییسان بوالحسن
کز شرف شاید که دیوان مدیحش جان  کنی
ای محب خدمتش  گر پیش او گامی نهی
همچنان باشد که سیصد کعبه آبادان کنی
ای سخن ورزی  که ناپخته نگویی یک سخن
وان سخن را گر بسنجی از خرد میزان کنی
تا تو در فرمان عقلی عقل در فرمان توست
هرچه  گویی آن کند تا هر چه  گوید آن کنی
دست تو بر هر چه مخلوقات باشد بگذرد
گر سرای بخت خود را دست بر ایوان کنی
بود شارستان علم مصطفی را در علی
تو ز دولت دیده بر دیوار شارستان کنی
دولت از بهر تو شاد روان نعمت یافته است
تا همه روی زمین را زیر شاد روان کنی
با نجاشی عم تو پیمان چو کرد اندر حبش
تو به  یک پیغام با قیصر همان پیمان کنی
در بقای سرمدی دولت یکی نامه نوشت
تا نظام دین پیغمبر بر او عنوان کنی
شاه عالم جنه الفردوس خواهد کرد بلخ
تا تو در فردوس عقل خویش را رضوان کنی
مشتری را گر نظر باشد به سوی دشمنت
خانه خرچنگ را بر مشتری زندان کنی
ور به چشم دشمنی در جرم  کیوان بنگری
آنچه کیوان کرد با مردم تو با کیوان کنی
حاتم طایی به عمر خویشتن هرگز ندید
آنکه در یک ماه تو مرسوم یک مهمان  کنی
زان همی خواهد رجوع معن و نوشروان ملک
تا بر این عدل و بر آن جود و کرم تاوان  کنی
گوش تو نشنید هرگز یک سوال از سایلی
زانکه تو پیش از سوال او همی احسان کنی
از هر آن شاعر که بستانی بیاض مدح خویش
دست او بیضا چو دست موسی عمران کنی
دست تو ابری است بر باران و طبع ما صدف
تو صدف پر در همی از قطره باران  کنی
هر کجا باران بود در کم نیاید در صدف
شاعری بر ما بدین معنی همی آسان  کنی
وارث پیغمبری در خاندان هاشمی
آمدم تا تو مرا با حشمت حسان  کنی
زین قصیده شاد گردد جان استادی که  گفت 
 ای شکسته زلف یار از بس  که تو دستان کنی 
تا بگردد آسمان سامان احوال تو باد
تا همه احوال بدخواها نت بی سامان کنی
چهره مردان به خدمت بر بساط مجلس است
تا به آثار کمالت جمله را نقصان  کنی
ای خداوندی که تاج دین پیغمبر تویی
شاه عالم را و شاه شرق را مادر تویی
نازش سلطان محمد در عراق از نام توست
در خراسان نازش ملک ملک سنجر تویی
این دو خسرو را که آرام دل و جان تواند
در صلاح دولت و ملت نصیحت گر تویی
دولت جمشید و اسکندر به ایشان داد چرخ
آفتاب دولت جمشید و اسکندر تویی
از تو جویند اهل دولت بهتری و مهتری
کز خداوندان دولت مهتر و بهتر تویی
ملک چون پیرایه و دین هدی چون افسر است
در آن پیرایه و یاقوت آن افسر تویی
گرچه تخت و مسند تو در زمین دارد مکان
از جلال و قدر با هفتم فلک همبر تویی
همتی داری که این عالم به چشمت اندک است
اندر این عالم به همت عالمی دیگر تویی
نیست با فرمان تو خلق زمین را داوری
زانکه بر روی زمین فرمانده و داور تویی
گر پناه پادشاهان لشکر و دولت بود
در همه کاری پناه لشکر دولت تویی
دوستان خویش را سازنده چون آب پاک
دشمنان خویش را سوزنده چون آذر تویی
گر فلک شد پادشاهی اندرو کوکب تویی
ور صدف شد پادشاهی اندرو گوهر تویی
هرکه بیند طلعت و دیدار تو گوید مگر
مرتضی را جفت یا صدیق را دختر تویی
کار تو تسبیح و استغفار و روزه است و نماز
راست گویی مادر عیسی پیغمبر تویی
گر به عقبی چشمه  کوثر نشان رحمت است
پس به دنیا برکنار چشمه کوثر تویی
حرمت سلطان ملک در خاندان مملکت
حق واجب بود و آن حق را کنون حقور تویی
خرم و شادی ز عمر و بخت فرزندان خویش
شاد و خرم همچنین ز امروز تا محشر تویی
روز و شب کار معزی آفرین و مدح توست
کافرین مدح را شایسته و درخور تویی
دفتر و دیوان اشعارش گرفت از تو شرف
کز شرف آغاز هر دیوان و هر دفتر تویی
ملک و دین تا جاودان از رای تو پابند تو
زان که عالی رای و ملک آرای و دین پرور تویی
فال و بخت و اختر تو بر جهان پاینده باد
زان که میمون فال و فرخ بخت و نیک اختر تویی
ای خداوندی که در روی زمین داور تویی
رکن اسلام و معز دین پیغمبر تویی
ملک را سلطان تویی و تخت را افسر تویی
دهر را والی تویی و خلق را داور تویی
آن  کجا خاتم بود شایسته خاتم تویی
آن کجا افسر بود شایسته افسر تویی
گرچه حاضر نیست حیدر در عرب با ذوالفقار
در عجم با تیغ هندی نایب حیدر تویی
آنکه او در نصرت دین هدی بندد کمر
وانکه او بر عالم از نعمت  گشاید در تویی
وانکه او از حوزه اسلام بر دارد ستم
وانکه او جزیت  نهد برگردن قیصر تویی
از چلیپا و بت و بتگر نگوید کس به  روم
تا که قهار چلیبا و بت و بتگر تویی
آنکه گرد از قیصر رومی برانگیزد به  تیغ
وانکه بنشاند به روم اندر یکی لشکر تویی
هفت کشور را تویی سلطان ولیکن روز فتح
در میان هفت کشور هفتصد کشور تویی
عاجزست از قدر و مقدار تو وهم آدمی
تا میان عالم اندر عالم دیگر تویی
ای جهانداری که خورشید فلک موکب تویی
وی شهنشاهی که جمشید ظفر خنجر تویی
چون  کمان گیری سحاب صاعقه پیکان تویی
چون  کمربندی سپهر مشتری پیکر تویی
در مبارک دست تو شمشیر گوهردار تو
سد اسکندر بود زیرا که اسکندر تویی
رزم را شمشیر تو دارنده گوهر بود
تا به همت بزم را بخشنده گوهر تویی
زر و سیم و خطبه و منبر سرافرازد به  تو
تا جمال زر و سیم و خطبه و منبر تویی
خلق نیشابور در نعمت همی تن پرورند
زانکه سلطان نکوکار رهی پرور تویی
هر زمان از آسمان آید پیام جبرییل
کی نشابور از بهشت عدن خرم تر تویی
خسروا شاها گر آمد عمر برهانی بسر
تا قیامت وارث عمر چنان چاکر تویی
جان او هر ساعتی  گوید که ای فرزند من
پیش سلطان جهان حق مرا حقور تویی
گر معزی خوانیم ای تو معز دین حق
بخت  گوید ای معزی شاعر سرور تویی
چون نهم سر بر زمین در خدمت شاه جهان
آسمان  گوید که تاج شاعران یکسر تویی
تا جهان باشد بساط عدل تو گسترده باد
زانکه شاه عدل و سلطان سخاگستر تویی
یاور و دارنده عمر تو بادا کردگار
زانکه دین و ملک را دارنده و یاور تویی
شادیم و کامکار که شادست و کامکار
میر بزرگوار به عید بزرگوار
پیرایه ی مفاخر میران مملکت
فخری که ملک را ز نظام است یادگار
فتح و ظفر ز کنیت و نامش طلب  که هست
بر نام و کنیتش ظفر و فتح را مدار
دادش بزرگوار پدر ملک را نسق
بعد از پدر جز او که دهد ملک را قرار
خانه است ملک خسرو و دنیا چو قاعده است
الا به قاعده نشود خانه استوار
عقدست نسل خواجه و او همچو واسطه
الا به واسطه نشود عقد پایدار
رنجی که گردش فلک آورد پیش او
رازی نهفته بود که اکنون شد آشکار
ایزد بدو نمود که چون ناخوش است جبر
تا چون بدید جبر کند شکر اختیار
پیغمبران نگر که چه محنت کشیده اند
هر یک به مسکنی دگر اندر غریب وار
یونس به بطن ماهی و یوسف میان چاه
موسی میان تیه و محمد میان غار
او نیز رنج دید و چو ایشان نجات یافت
او را کنون ز جمله پیغمبران شمار
دولت بر انتظار نجاتش نشسته بود
دادش خدای هرچه همی داشت انتظار
شد آفتاب دولت او خالی از کسوف
شد آسمان حشمت او صافی از غبار
بادش به هر چه روی  کند کردگار پشت
بادش به هر چه رای  کند شهریار یار
پاینده باد عمرش و تابنده دولتش
فرخنده روز عیدش و فرخنده روزگار
گر یار من ستمگر و عیار نیستی
اندر زمانه یار مرا بار نیستی
کر نیستی شکفته رخش چون  گل بهار
اندر دلم زعشق رخش خار نیستی
ای کاش دیده در رخ او ننگریستی
تا دل به جرم دیده  گرفتار نیستی
گر غمزه خلنده او نیستی چو تیر
رویم چو پود و پشت  کمان  وار نیستی
باری نداردی دلم از تیر او نشان
تا زان نشان نشانه تیمار نیستی
گر نیستی ز غالیه پرگار بر گلش
از غم دلم چو نقطه پرگار نیستی
ور آوری چو چنگ مرا درکنار خویش
چون زیر چنگ ناله من زار نیستی
گر نیستی به بوسه لب او شکر فروش
او را دل ملوک خریدار نیستی
ور قبله بتان چگل نیستی رخش
او را قبول قبله احرار نیستی
تاجان به تن بود غم جانان به جان کشم
سر برنهم به خطش و خط بر جهان  کشم
ور عذر خواهد آن بت ور ناز گر شود
عذرش به دل پذیرم و نازش به  جان  کشم
چون زاسمان مرا به زمین آمدست ماه
من بر زمین چرا ستم آسمان  کشم
گر یار من چو تیرکند دل به مهر من
بر آسمان به قوت تیرش  کمان  کشم
گه در سرای و حجره کنم بر رخش نشاط
گه رخت سوی باغ و سوی بوستان  کشم
ور بگذرم به صومعه عابدان کوه
ابدال را ز صومعه اندر میان کشم
بهرم زعشق رنج و زیان است روز و شب
هر روز رنج بینم و هر شب زیان کشم
ترسم که رایگان برود دل زدست من
زیراکه بار عشق همی رایگان کشم
مور ضعیف بارگران چون کشد به جهد
من بار عشق دوست به  دل همچنان کشم
بار گران زمانه کند بر دلم سبک
گر من به یاد خواجه شراب  گران  کشم
در عشق دوست دست به  سر بر همی زنم
و آتش به صبر و هوس و خرد درهمی زنم
چون بست پایم آن بت دلبر به  دام خویش
برسر ز عشق آن بت دلبر همی زنم
هر بار سهل بود که برتر زدم ز عشق
این بار مشکل است  که بر سر همی زنم
معشوق من چو هست سرایش چو بتکده
من سال و ماه بتکده را در همی زنم
طوق کبوترست خم زلف آن نگار
من همچو باز در طلبش پر همی زنم
و آن ماه حلقه زلف نگوید مرا که  کیست
تا خویشتن چو حلقه به در بر همی زنم
نی نی که همچو چنگل بازست زلف او
من پر ز بیم او چو کبوتر همی زنم
بر سیرت قلندریانم ز بیم آنک
مستم ز عشق و راه قلندر همی زنم
لیکن مرا کسی نشناسد قلندری
چون پیش صدر دنیا ساغر همی زنم
حورا مگر ز روضه رضوان  گریختی
نورا  مگر ز خرگه خاقان گریختی
یازنده گشت باز سلیمان پادشاه
یا چون پری ز پیش سلیمان  گریختی
زلف دراز تو چه  گنه  کرد در طراز
کز شرم آن  گنه به خراسان  گریختی
بودند مادر و پدرت بر تو مهربان
آخر چه اوفتاد کز ایشان گریختی
دیدی مگر که نازش ایشان به  کفر بود
بر تافتی زکفر و در ایمان گریختی
چشم سیاه تو چه خطا کرد در ختا
کز بیم آن خطا به ختا خان  گریختی
بگرفتمت به دزدی دل دوش نیم شب
از دست من به چاره و دستان  گریختی
امشب نیاری آسان از من  گریختن
گر دوش نیم شب ز من آسان  گریختی
ای چون  گل شکفته  که از بیم ماه دی
پیش نظام دین ز گلستان گریختی
ای ماه بر رخم ز بنفشه رقم مکن
اشکم چو رنگ خویش چو آب بقم مکن
گر در جهان عشق نخواهی علم مرا
بر پرنیان ز عنبر سارا علم مکن
از هجر بر دلم ننهی داغ تافته
آهنگ تاب دادن زلفت به خم مکن
داغ دلم متاب چو تاب سر دو زلف
برهم منه دو دیده و هر دو به هم مکن
آن را که یار توست عدیل عنا مدار
و آن را که جفت توست ندیم  ندم مکن
اندر غم تو سوخته  گشتند عاشقان
بر عاشقان سوخته چندین ستم مکن
ای بی قلم نگاشته روی تو را خدای
از عشق روی خویش مرا چون قلم مکن
گر بایدت که  کم نشود عشق از دلم
بفزای در لطافت و از بوسه  کم مکن
ور بایدت که فخر بتان عجم شوی
جز خدمت و ستایش فخر عجم مکن
آن صاحبی  که یافت ز اقبال  کام خویش
بر خصم خویش  گشت مظفر چو نام خویش
خورشید و ماه را چو به قدرت بیافرید
قدر بلندش افسر خورشید و ماه کرد
گردون چو روی ملک به عدلش سفید ساخت
کیوان گلیم دشمن او را سیاه کرد
گیتی گشاد راه فنا بر مخالفان
هرکس  که شد مخالفش آهنگ راه  کرد
جایی  که شد به  کینه و جایی  که شد به مهر
از وهم و حزم خویش سلاح و سپاه کرد
حز مش  گه موافقت از کاه کوه ساخت
وهمش  گه مخالفت از کوه کاه کرد
سوگند خورد چرخ  که با او وفا کند
بر خویشتن فریشتگان بر گواه کرد
اسباب خرمی همه در بزمگاه اوست
خرم  کسی  که روی در آن بزمگاه کرد
هر پادشه که ملک به تدبیر او گرفت
مجلس سزای تاج و سزاوار گاه کرد
گر رای شاه چون فلک چنبریستی
رایش بر آن فلک چو مه و مشتری ستی
ور دین بشد چو حلقه انگشتری به شکل
عقلش نگین حلقه انگشتریستی
پیغمبری اگر نشدی منقطع ز خلق
اخلاق او علامت پیغمبری ستی
او را زمانه مهتر و بهتر نخواندی
گرنه سزای مهتری و بهتریستی
گر داوری استی به هنر خلق را چو او
آفاق بی خصومت و بی داوریستی
بدبختی و بداختری از شرق تا به غرب
یک روز نیک بختی و نیک اختریستی
گر آفتاب چون دل او تابدی به چین
در جین نه بت پرستی و نه بتگریستی
از نور زهره را شرف استی بر آفتاب
گر پیش او نشسته به خنیاگریستی
گر شعرهای من همه در مدح اوستی
دیوان من خزانه در دریستی
ور صد هزار عقد به پیوند می به هم
هر عقد را سخاوت او مشتری ستی
ای یادگار خواجه ماضی زمانه را
وی رسم تو سبب  شرف جاودانه را
راضی است جان ز رسم تو در روضه جنان
آن خواجه مبارک و صدر یگانه را
هرچند فارغی و به شادی نشسته ای
رای تو آرزوست ملوک زمانه را
رای از دل و ضمیر تو شاید ملوک را
تیر ازکمان مردان زیبد نشانه را
آزادگان دهر ببوسند درگهت
چون بندگان نماز برند آستانه را
وربر زمین به کاخ و سرای توبنگرند
با آسمان قیاس کنند آسمانه را
تابنده از لقای تو شد خانه نظام
زیراکه قاعده است بقای تو خانه را
در باغ نسل او همه فرخندگی زتوست
این شاخه های تازه سرو جوانه را
کار جهان فسون و فسانه است سر به سر
اصلی نه محکم است فسون و فسانه را
می خواه و بزم سازکه رونق زبزم توست
جام می مغانه و چنگ و چغانه را
دولت موافقان تورا جاه و مال داد
گردون مخالفان تو را گوشمال داد
اخترشناس طالع مسعود تو بدید
ما را نشان ز فرخی ماه و سال داد
بازی است دولت تو که او را خدای عرش
برگونه فریشتگان پر و بال داد
دست فلک به چشم عنایت زمانه را
از چشمه های عدل تو آب زلال داد
تیغت ز بدسگال برانگیخت رستخیز
تا نامه  گنه به  کف بدسگال داد
کاری محال  کرد که  کین جست خصم تو
بر باد داد او سر و اندر محال کرد
ای صدر شرق عز و جلال تو سرمدی است
کاین عز و این جلال تو را ذوالجلال داد
می خواه از آن نگار که او را ز بهر تو
بخت بلند خلقت حسن و جمال داد
زلف دو تاه و خال سیاهش بدید ماه
آمد ز چرخ و بوسه بر آن زلف و خال داد
آنی  که خلق بر تو همه آفرین  کنند
نامت ز مرتبه همه نقش نگین کنند
هستی به پایه ای  که همه زیر پای تو
کروبیان عرش فلک را زمین کنند
زانجا که جاه توست بود دون قدر تو
گر بارگاه تو فلک هشتمین کنند
آیند روز و شب ز پس یکدگر مدام
تا بر در تو موکب اقبال زین  کنند
پوشند هر دو پیرهن از نور و از ظلم
تا رسم های تو علم آستین  کنند
چون اختران به مجلس بزم تو بنگرند
دی مه ز بهر تو چو مه فرودین کنند
از سیب و نار پیش تو وز آتش و شراب
نسرین و ارغوان و گل و یاسمین کنند
نشکفت اگر چو خلد شود بزمگاه تو
زیرا که خدمت تو همه حور عین  کنند
نعمت تو را سزد که به شادی همه خوری
زان قوم نیستی تو که نعمت دفین  کنند
لختی بنه ز نعمت و لختی بده به  خلق
لختی بخور که بار خدایان چنین کنند
ای فخر ملک ملک به تو سرفراز باد
بختت جوان و تازه و عشرت دراز باد
از چرخ قسم تو همه تایید و سعد بود
از دهر بهر تو همه شادی و ناز باد
باغی است این سرای و درو رسته گلبنان
هر گلبنی به حشمت تو سرفراز باد
از بهر رامش و طرب تو در این سرای
حور غزل سرای و بت چنگ باز باد
جام شراب و ساقی تو ماه و مشتری
با ماه و مشتریت شب و روز راز باد
بر ما به دولت تو در غم فراز شد
بر دشمنان تو در شادی فراز باد
بر خلق عالم است در خانه تو باز
بر روزگار تو در اقبال باز باد
تا باز صید گیر کند کبک را شکار
خصم تو همچو کبک و اجل همچو باز باد
تا خلق را به رحمت ایزد بود نیاز
از خلق روزگار دلت بی نیاز باد
به من بگذشت ناگاهی جهان افروز دل خواهی
قدش نازنده چون سروی رخش تابنده چون ماهی
ز قیرش بر سمن دامی ز مشکش پرشکر مهری
زسحرش در مژه تیغی ز سیمش در زنخ چاهی
بدو گفتم نگارینا زمانی مگذر از پیشم
که گر تو بگذری ماند به دست عاشقت آهی
تن من هست چون  کاهی غم تو هست چون  کوهی
کجا بیدا شود کوهی چه سنجد پیش اوکاهی
زسالی باز گمراهم من اندر وادی عشقت
مگر هنگام آن باشد که بنمایی مرا راهی
مرا گفتا که بنماید تو را راهی به  سوی من
چو در چشمت پدید آید خیال من سحرگاهی
چرا با من سخن گویی همی بر طرف بازاری
تو را با من سخن گفتن رسد در کنج خرگاهی
دو نافه زین دو زنجیرم تو را رسم است هر روزی
سه  لشکر زین دو یاقوتم تورا قوت  است هر ماهی
غلام روی آن ماهم  کزو گشتم خوش و خرم
که خوش لب عذرخواهی بود و خرم روی  دلخواهی
چو ماه من نباشد نیز در گیتی دلارامی
چو شاه ما نباشد نیز در عالم شهنشاهی
سمنبر دلبری دارم که پیشه دلبری دارد
همیشه دل بر آن دارم  که از من دل بری دارد
پی لشکر گرفتم من ز بهر لشکری یاری
کسی گیرد پی لشکر که یاری لشکری دارد
به اصل از آدم  است  آن بت  چرا شد چون پری پنهان
پری را ماند از خوبی از آن خوی پری دارد
نگارم را به صورت چون نگار آزری مشمر
که نقش ایزدی دارد نه نقش آزری دارد
سر و سالار خوبان است و در غارت سر زلفش
به عیاری سری دارد نه  کاری سرسری دارد
چنو معشوق زیبا را به داور چون توان بردن
که با عشاق او داور هزاران داوری دارد
به شب چون حلقه انگشتری دارد جهان بر من
که زلف او ز شب بر مشتری انگشتری دارد
منجم را بگو دیدی که تابد مشتری در شب
کنون آن تافته شب بین  که او بر مشتری دارد
امیر نیکوان است او و از مشک است منشورش
چو منشوری  که بر سوسن نسیم عنبری دارد
کند در پیش منشورش زمانه هر زمان خدمت
بدان ماند که از منشور مهر سنجری دارد
الا ای باد شبگیری بگو آن لعبت چین را
چراغ نسل خاقان را جمال آل تکسین را
که تا دیدم رخ چون ماه و دندان چو پروینت
ز عشق تو نگهبانم همه شب ماه و پروین را
چنانی تو مرا درخور که شیرین بود خسرو را
چنانم من تو را عاشق  که خسرو بود شیرین را
لبت مرجان شیرین است و چون با من سخن  گوید
دهد مرجان شیرینت حلاوت جان شیرین را
کنی از سنبلم نسرین ز رازم برده برداری
چو سازد حلقه زلفت ز سنبل برده نسرین را
کند چوگان مشکینت همیشه با دلم بازی
که  گوی است این  دل مسکینم آن چوگان مشکین را
به زر ماند خیال تو به می ماند وصال تو
که دل  سغبه شدست آنرا و جان سخره شدست این را
یکی چون زر همی شادی فزاید طبع پژمان را
یکی چون می همی رامش نماید جان غمگین را
دلارامی نوآیینی و داری دلبری آیین
بلی آیین چنین باشد دلارام نوآیین را
به شیرینی و زیبایی میان لشکر خوبان
مسلم شد تو را خوبی چو شاهی ناصرالدین را
جهانداری که پیروزی است در تیغ جهاندارش
همه آفاق را روزی است از دست  گهربارش
همانا اختر سعدست دیدار همایونش
که روز و روزگار ما همایون شد به دیدارش
به طلعت هست خورشیدی  که برگیتی همی تابد
طلوعش گرچه در شرق  است در غرب  است آثارش
چو در ایوان قدح گیرد همه رادی بود شغلش
چو در میدان کمر بندد همه مردی بود کارش
فلک زان کس بتابد دل که تابد دل ز زنهارش
جهان زان کس بپیچد سرکه پیچد سر ز گفتارش
بجوشد مغز در تارک ز بیم نوک پیکانش
بلرزد روح در پیکر ز سهم روز پیکارش
ز شهر و خانه خصمان خروش و ناله برخیزد
چو گرد رزم برخیزد زنعل اسب رهوارش
اجل پران شود ناگه به گرد عمر بدخواهان
چو در هیجا شود پران خدنگ تیز رفتارش
اگرچه  گنج و ملک و لشکر و عدت بسی دارد
خدای عرش بس باشد نگهبان و نگهدارش
به پیروزی اگر یارش بود خالق سزا باشد
که نشناسم به پیروزی ز خلق اندر جهان یارش
ایا شاهی که گستردست انعامت به عالم بر
تورا زیبد همی  منت به فرزندان آدم بر
مقدم بوده اند اسلاف تو بر جمله شاهان
تو زین معنی شرف داری به شاهان مقدم بر
نبیند دیده دولت نزاید گردش گردون
چو تو شاهی مبارک روی و سلطانی معظم بر
چنان سازند هفت اختر همی بر عالم علوی
که تا محشر دهی فرمان به هفت اقلیم عالم بر
چو تو با تاج و با خاتم فراز تخت بنشینی
زمانه  گوهر افشاند به تخت و تاج و خاتم بر
برین ملک و برین دولت به اقبال تو دستورت
همایون است چون آصف به ملک و دولت جم بر
بود هر روز از میران به درگاه تو بر زحمت
چو باشد زحمت حجاج هر سالی به  زمزم بر
یکی  آب است آتش بار مینا رنگ شمشیرت
که افتاد ست عکس آن به  هند و ترک و د یلم بر
به خفتان و به جوشن برگذر باشد سنانت را
سبکتر زان  که سوزن را به  کتان و به ملحم بر
اگر کیخسرو اندر رزم دیدی دست و تیغت را
زروی طنز خندیدی به دست وتیغ رستم بر
به فرمان تو یک لشکر ز ایران سوی توران شد
به تیغ و تیر آن لشکر همه توران چو ایران شد
به شیر آهنین دندان سپردی مرغزاری را
چرا در مرغزار شیر روبه تیز دندان شد
براندی هم سوی توران زدست خویشتن بازی
چو باز اندر شکار آمد کبوتر زود پنهان شد
بر آن صحرا که آن بدبخت از فرمانت عاصی شد
ظفر گفتی سپاهت را در آن صحرا به فرمان شد
غنیمت یافتند از استر و اسب و غنم چندان
که در بلخ و سمرقند و بخارا هر سه ارزان شد
برآمد در چگل فتحی عجب بر دست ترکانت
که آن فتح از شرف برنامه تایید عنوان شد
نسیم روضه عفوت نجات اهل طاعت شد
شرار آتش خشمت هلاک اهل عصیان شد
چو سوی کش گذر کردند سروان زره پوشت
عدو از بیم آن سروان هزیمت سوی شروان شد
خطا خان شد ز بیم تیغ تو درسایه عصیان
محمد خان به اقبال تو افزون از خطا خان شد
بخواه اندر خراسان می  ز دست ماه ترکستان
که ترکستان تو را اکنون مسلم چون خراسان شد
جهاندارا ز ماه و مشتری چتر و سپر یادت
ز خورشید منور تاج و از جوز اکمر بادت
اگر در پرده پوشیدست راز اختر گردون
ز راز اختر گردون به هر جایی  خبر بادت
دراین گیتی برادر بادت اندر ملک یاری گر
در آن گیتی به روز حشر خواهشگر پدر بادت
همی تا از قضا و از قدر مخلوق بگریزد
به دست اندر قضا بادت به تیغ اندر قدر بادت
همی تا خلق نشناسد شمار قطره باران
فزون از قطره باران به گنج اندرگهر بادت
همی تا از درختان برگ هر سالی برون آید
فتوح و نصرت از برگ درختان بیشتر بادت
همی تا از فلک تابد چون زرین نعل ماه نو
بهر ماهی که نوگردد یکی فتح دگر بادت
به بزم اندر چنان کامروز هر سالی طرب بادت
به روز اندر چنان کامسال هر روزی ظفر بادت
جهان چاکر زمان بنده  ظفرحاجب  طرب ساقی
خرد مونس فلک یاور ملک تدبیرگر بادت
گر چون تو به ترکستان ای بت پسرستی
هر روز به ترکستان عید دگرستی
ور در ختن وکاشغرستی چو تو یک بت
محراب همه کس ختن و کاشغرستی
چون دو رخ تو گر قمرستی به فلک بر
خورشید یکی ذره ز نور قمرستی
چون دو لب تو گر شکرستی به جهان در
صد بدره زر قیمت یک من شکرستی
هرچند بکوشم دل تو رام نگردد
آه از دل سخت تو که گویی حجرستی
گر یک شب تا روزمرا بی غم و غماز
آن شخص لطیف تو در آغوش و برستی
در گردن تو هستی دستیم حمایل
دست دگرم گرد میان و کمرستی
گر نیستی از جور دلت چون حجرای دوست
با عارض سیمین تو کارم چو زرستی
گر دل تو ربودی و مرا زآن خبری نیست
ای کاش تو را زانچه ربودی خبرستی
از دل خبری یافتمی از سر زلفت
گرنه چو دلم زلف تو آسیمه سرستی
بد گشت مرا حال ز بیداری چشمت
گر داد لبت نیستی آن بد بترستی
بد نیستی از وسوسه چشم تو کارم
گر چون دل شمس الامرا دادگرستی
گر عارض تو چون گل پربار نبودی
از عشق  گلت در دل من خار نبودی
ور نیمه دینار نبودی دهن تو
بر چهره من گونه دینار نبودی
گر مایل بیداد نبودی دل تو یار
بر روی زمین جز تو مرا یار نبودی
ور غمزه تو خواب نبردی به شب از من
تا وقت سحر ناله من زار نبودی
بیچاره دل من نشدی خسته و غمخوار
گر بسته آن نرگس خونخوار نبودی
چشمم نشدی بر سمن زرد گهربار
گر فتنه آن لعل شکربار نبودی
عالم همه تاریک شدی از شب زلفت
گر چون قمرت عارض و رخسار نبودی
نور قمر تو بگرفتی همه عالم
گر در شب زلف تو گرفتار نبودی
از چشم جفاکار تو بگریختمی من
گر دو لب شیرینت  وفادار نبودی
شیرین لب تو هست همه ساله وفادار
چشم تو چه بودی که جفاکار نبودی
گر قامت تو تیر نبودی مژه پیکان
شخصم چو زره پشت کمان وار نبودی
جانم چو دلم خسته پیکان تو گشتی
گر در کنف سید احرار نبودی
بی  وصل تو دل در برم آرام نگیرد
بی  صحبت تو کار من اندام نگیرد
تو دولت پدرامی و خرم دل آن  کس
کو فال جز از دولت پدرام نگیرد
زلفین تو دامی است که صیدش دل خاص است
دامی عجب است آنکه دل عام نگیرد
خورشید به شبگیر جهان را نفروزد
تا روشنی از عالم تو وام نگیرد
گل وقت بهاران نشود درخور گلشن
تا گونه آن چهره گل فام نگیرد
شیرینی  گفتار تو دانه است و دل من
مرغی است که بی  دانه ره دام نگیرد
هرچند مراد تو چنان است  که یک چند
دستم قدح و جام غم انجام نگیرد
دستی  که سر زلف تو گیرد همه وقتی
نیکو نبود گر قدح و جام نگیرد
درکار هوای تو هر آن  کس که بود خام
پخته نشود تا که می خام نگیرد
وان  کس که ز عشق تو بود در طلب نام
تا نام تو از بر نکند نام نگیرد
اندر شکن زلف تو پیدا نشود دل
تا زلف تو بر عارضت آرام نگیرد
زان  گونه که در معرکه پیدا نشود فتح
تا میر به  کف نیزه و صمصام نگیرد
زلفین تو پرحلقه و پربند و شکن شد
بند و شکن و حلقه او توبه شکن شد
کارش همه فراشی و نقاشی بینم
فراش گل و لاله و نقاش سمن شد
آن کس  که خبر یافت  که مشک از ختن آرند
چون بوی خطت دید چو آهوی ختن شد
وان  کس  که همی گفت عقیق از یمن آید
چون رنگ لبت دید چرا سوی یمن شد
تا عشق تو ره یافت به جان و تن من در
سوزنده جان گشت و گدازنده تن شد
من عشق تو را چون تن و جان دوست گزینم
عشق تو چرا دشمن جان و تن من شد
افتاد به چاه ذقنت خسته دل من
زان روی تو را نام بت چاه ذقن شد
از چاه برآرم دل خویش از قبل آنک
زلف سیهت بر سرآن چاه رسن شد
امروز بتان با تو به عید آمده بودند
هر بت که به روی تو نگه کرد شمن شد
بالای تو چون سرو چمن بود به میدان
بس کس که چو من عاشق آن سرو چمن شد
بس عاشق بیچاره که اندر صف عشاق
از حسرت تو خسته دل و بسته دهن شد
بس شاعر وصاف که بگشاد دهان را
هم چاکر و مداح سرافراز زمن شد
صدری که از او دولت فرخنده بها یافت
بدری که از او ملت پاینده ضیا یافت
خورشید سما یافت ز روشن دل او نور
چونانکه قمر نور زخورشید سما یافت
در ملک شه عالم و در دین پیمبر
کاری به سزا کرد و محلی به سزا یافت
بر خلق چو بگشاد دل و دست و در خویش
رغبت به دعا کرد و بزرگی به دعا یافت
فردا بودش خلد جزا از ملک العرش
کامروز قبول از ملک العرش جزا یافت
جز مهتری وجود و سخا پیشه ندارد
وین منزلت از مهتری و جود و سخا یافت
هر شخص که بر چشمه جودش گذری کرد
جون خضر به دهر اندر جاوید بقا یافت
تا عالم را همت او گشت معالج
از همت او عالم بیمار شفا یافت
لطفی است مگر باد صبا را ز ضمیرش
زیرا که جهان تازگی از باد صبا یافت
کهسار نیابد مطر ابر بهاری
چندان که از او مرد ثناگوی عطا یافت
چون آینه روشن و چون آب مروق
اندر صفتش خاطر مداح صفا یافت
بی همت او بود چو مرغی به قفس در
چون همت او دید بپرید و هوا یافت
ایزد چو مر او را به وجود از عدم آورد
گویی ز عدم صورت جود و کرم آورد
بر درگه او چرخ میان بست رهی وار
در خدمت او چون رهیان سر به خم آورد
هرجند که سیاره بلندست به مقدار
بختش سر سیاره به زیر قدم آورد
در ملک هر آن وقت که کاری به هم افتاد
دلهای پراکنده به  همت به هم آورد
هشیاری و بیداری او کرد کفایت
کاری که قضا پیش سپاه و حشم آورد
بفراشت به میدان شجاعت علم فتح
تا ملک قهستان همه زیر علم آورد
برداشت به دیوان سخاوت قلم جود
تا نام کریمان همه زیر قلم آورد
هرکس به سوی مجلس او برد مدیحی
از مجلس او قافله های نعم آورد
نه ذوالیزن آورد و نه حاتم به عرب در
آن رسم پسندیده که او در عجم آورد
هرکس به جهان محتشمی بافت ز یسری
ایام چو او داور با محتشم آورد
او در شرف و مرتبه بیش از دگران است
زیرا که چو او گردش ایام  کم آورد
ای آنکه جهان را همه فخر از حسب توست
وی آنکه شهان را همه فخر از نسب توست
رخشنده چو خورشیدی و برنده چو شمشیر
تا شمس و حسام از همه میران لقب توست
در دولت اگر مکتسب توست بزرگی
موروث بزرگان تبع مکتسب توست
گر خلق جهان در طلب دولت باشند
دولت ز همه خلق جهان در طلب توست
سوزنده تر از آتش تیزی به  گه خشم
کز قعری ثری تا به ثریا لهب توست
جان شاد شود چون تو نهی سوی طرب روی
گویی که همه شادی جان در طرب توست
آموخته داری ادب از مجلس شاهان
تعلیم گر مجلس شاهان ادب توست
مختار کریمان تویی از جمع خلایق
کز دفتر اخلاق کرم منتخب توست
در ملک سلاطین سلب توست زاقبال
وز دولت پیروز طراز سلب توست
خواهی تو که قانون عجایب بشناسی
قانون عجایب قلم بوالعجب توست
بر روز همی تا به قلم نقش کنی شب
روز همه خصمان چون شب از روز و شب توست
ای بار خدای همه اعیان زمانه
ای نادره و معجز دوران زمانه
آراسته از سیرت ورای و هنر توست
ملک ملک مشرق و سلطان زمانه
جاه و خطر و قدر زمانه ز تو بینم
گویی  که تویی چشم و دل و جان زمانه
هست از قبل تاختن و باختن تو
گوی ظفر اندر خم چوگان زمانه
همواره زمان است به فرمان تو چونانک
هستند همه خلق به فرمان زمانه
ا رجو که شکسته نشود تا به قیامت
سوگند فلک با تو و پیمان زمانه
ای نایب پیغمبر در نصرت اسلام
من  گشته زاحسان تو حسان زمانه
احسان تورا من به غنیمت شمرم زانک
یابم پس از احسان تو احسان زمانه
هرچندکه جز طبع و دل و خاطر من نیست
در نظم سخن حجت و برهان زمانه
برهان من و حجت من نیست که نظمم
جز مدح تو در مجلس اعیان زمانه
گر من سر و سامان زمانه نشناسم
رای تو شناسد سروسامان زمانه
تا دهر بود کار تو پروردن دین باد
و ایزد به همه کار تو را یار و معین باد
تا جوهر تو هست ز اقبال مرکب
بر درگه تو مرکب اقبال به زین باد
تا هست در انگشت تو انگشتری ملک
رای تو در انگشتری ملک نگین باد
هر حصن  که تقدیر به تایید برآرد
آن حصن به تدبیر صواب تو حصین باد
بر ناصح تو چرخ فزاینده مهر است
از حاسد تو دهر ستاینده کین باد
در رزم چو از عزم تو گسترده شود دام
صید تو در آن دام همه شیر عرین باد
چون تو علم فتح برآری به فلک بر
زیر قدمت دیده بدخواه دفین باد
تا نعمت و راحت صفت خلد برین است
هر مجلس تو بر صفت خلد برین باد
تا ما معین پاک و گوارنده و صاف است
می در قدح و جام تو چون ما معین باد
در مجلس تو مطرب و در بزم تو ساقی
سرو سمن اندام و بت سیم سرین باد
هر دم ز در خالق و ذریه آدم
پروانه رحمت سوی تو روح الامین باد
عاشق شدم به ان بت عیار چون کنم
صعب  است کار چاره این کار چون کنم
در عمر خویش باخته ام عشق چند بار
هر بار صبر داشتم این بار چون  کنم
دل را به بند عشق گرفتار کرده ام
جان را به دست هجر گرفتار چون  کنم
گوید مرا که در غم و تیمار صبر کن
بیهوده صبر در غم و تیمار چون  کنم
گر گیرم آن دو زلف و بگیرم مکابره
تدبیر آن عقیق شکربار چون کنم
جان است و دیده ان بت خورشید رخ مرا
با جان دیده وحشت و آزار چون  کنم
چون آسمان فکند مرا در بلای او
با آسمان خصومت و پیکار چون  کنم
گیرم کنم ز غمزه غمار او حذر
با آن بریده طره طرار چون کنم
شرح بلای آن بت ز اندازه درگذشت
این شرح پیش سید احرار چون کنم
از عشق روی دوست مرا خواب و خور نماند
بی  او قرار و صبرم از این بیشتر نماند
روشن همی نبینم بی روی او جهان
گویی به دیدگان من اندر بصر نماند
خون جگر ز دیده بپالود آنچه بود
پرخون بماند دیده و خون جگر نماند
در روزگار وصل مرا بود سیم و زر
چون هر دو خرج  کردم چیز دگر نماند
هجر آمد و ز اشک رخم کرد سیم و زر
آگاه شد مگر که مرا سیم و زر نماند
از عشق آن دهان که سخن هست از او اثر
گشتم چنان که جز سخن از من اثر نماند
زرین یکی خیالم و اندر دو چشم من
الا خیال آن صنم سیم بر نماند
فریاد از آن نگار که از عشق او مرا
جز رنج دل ذخیره و جز درد سر نماند
گر بی هنر بماند دلم در فراق او
اندر مدیح صدر اجل بی هنر نماند
آن بت که بر دلم در شادی فرازکرد
یک باره ابر دلم دری ازا مهر باز کرد
زلف جو سام بر دل مسکین من فکند
تا بر دلم جهان در خورشید باز کرد
بی خواب کرد چشم دلم در فراق خویش
تا از خیال خویش مرا بی نیاز کرد
رفتم به مسجد از پی او تا دعا کنم
موذن ز چشم من در مسجد فراز کرد
گفتی همی خراب  کند او به چشم خویش
هر مسجدی که خلق درو در نماز کرد
آن شب چه بود یا رب کان ماهروی من
با من به خلوت اندر تا روز راز کرد
عذرش به جان شنیدم هر گه که عذر خواست
نازش به جان خریدم هرگه  که ناز کرد
پنداشتم که دوستی او حقیقت است
چون صبح بردمید حقیقت مجاز کرد
کوتاه  کرد دست مرا از دو زلف خویش
تا چون دو زلف خویش مرا شب دراز کرد
زان ماه دلنواز چو نومید شد دلم
آهنگ مدح مهتر کهتر نواز کرد
جانا امید من ز دل و جان بریده  گیر
هرچ آن بتر مرا ز فراق تو دیده گیر
پنهان زخلق جامه صبرم دریده شد
در پیش خلق پرده رازم دریده گیر
شخصم ز فرقت تو چو زر کشیده شد
مویم ز حسرت تو چو سیم  کشیده گیر
بی چشم تو چو چشم تو بختم غنوده شد
بی زلف تو چو زلف تو قدم خمیده  گیر
از آتش دلم به ثریا رسید تف
از آب چشم من به ثری نم رسیده  گیر
ای آهوی لطیف رمیده ز دام من
بی روی تو روان ز تن من رمیده گیر
گر وصل تو چو برق است از من  گذشته دان
ور هجر تو چو با دست آخر وزیده  گیر
برخاسته است فتنه عشق تو از جهان
فتنه نشسته گیر و جهان آرمیده گیر
تا بس نه دیر قصه ما داستان شود
صدر زمانه قصه ما را شنیده گیر
ملک زمین مسخر فرمان او شدست
دور فلک متابع پیمان او شدست
تارای او شدست نگهبان ملک شاه
حفظ خدای عرش نگهبان او شدست
حق روشن از طریقت و آیین او شدست
دین نافذ از عقیدت و ایمان او شدست
رای بشر به نقطه اقبال شهریار
بر دایره است و دایره دوران او شدست
جان نبی و حیدر و زهرا و سیدین
اندر بهشت شاکر احسان او شدست
چون جان او موافق آل پیمبرست
جان موافقان همه در جان او شدست
آن کس که دست او گهر افشاند در سخا
محتاج خامه گهر افشان او شدست
بی  وحی هست در دل او وهم انبیا
تدبیر و رای معجز برهان او شدست
وانکس که اهل عقل گزارند خدمتش
خدمتگزار حاجب و دربان او شدست
وان کس که گفته اند مر او را ثنا و مدح
امروز مدح  گوی و ثناخوان او شدست
او هست نایب نبی اندر شعار شرع
وین شاعر قدیمی حسان او شدست
بوالفضل کز فضایل او ملک نام یافت
اسعد که از سعادت او بخت  کام یافت
آن صاحبی که پیش خدای و خدایگان
از اعتقاد پاک قبولی تمام یافت
تا او به کار دولت و ملت بایستاد
ملت گرفت رونق و دولت نظام یافت
دهری چو اسب توسن بی زین و بی لگام
آهسته شد به عدلش وزین و لگام یافت
چون بر دوام بود به هر شهر خیر او
از شهریار منزلت او بر دوام یافت
گر مهتران به دنیا یابند احتشام
دنیا به دین و دانش او احتشام یافت
بس کس که او به جهد همی نام و نان نیافت
بی جهد در برستش او نان و نام یافت
یابد سلامت از حدثان هرکه بامداد
بر وی سلام کرد و جواب سلام یافت
در عالم ار امام ا مم خوانمش رواست
کاو را زمانه در همه عالم امام یافت
در وصف روزگارش و در نعت دولتش
دست و زبان و خاطر مداح کام یافت
ای مهتری که هم حسب و هم نسب تو راست
روشن دوگوهر از نسب و از حسب توراست
موروث یافتی شرف از گوهر نسب
وز گوهر حسب شرف مکتسب تو راست
در ملک خسرو عرب و خسرو عجم
رسم عجم تو داری و لفظ عرب توراست
فتنه است بر جمال وکمال فریشته
تا با جمال عقال کمال ادب توراست
تا شب به هیچ وقت موافق به روز نیست
زیر قلم  موافقت روز و شب توراست
بر روی روز بوالعجبی ها کند ز شب
در کار روز و شب قلم بوالعجب توراست
در روزگار اگر دل دنیا طلب بسی است
از خلق روزگار دل دین طلب توراست
چونانکه هست خیر تو بی  روی و بی ریا
جود و سخای بی سبب و بی سلب توراست
بر دهر واقفی تو به اندیشه و ضمیر
اندیشه شگفت و ضمیر عجب توراست
دین از تو هست خرم و ملک از تو هست شاد
زیرا که از خلیفه و سلطان لقب تو راست
اقبال تو به عالم علوی علم کشید
وز فخر بر صحیفه دولت رقم کشید
تا برگرفت زیر قلم ملک شهریار
بر نام بدسگالش گردون قلم کشید
وقتی  که بحر فتنه برآشفت وموج زد
دستت نهنگ وار عدو را به دم  کشید
چون از وجود خصمان تشویش ملک بود
تقدیر بر سر همه خط عدم  کشید
هرکس به جهد و عجز ز خصمت کشید رنج
او از خدم کشید و به فضل و کرم کشید
دل ها ز رنج و فتنه پراکنده گشته بود
تدبیر و رای تو همه دل ها به  هم کشید
درگاه شاه بیت حرم کرد و خلق را
از هر وطن به خدمت بیت الحرم  کشید
بنمود مردی عرب و رادی عجم
بگشاد دست و شغل عرب در عجم  کشید
از دولت و سعادت او شادمانه شد
آن  کس که او نحوست ایام غم  کشید
آسوده شد عراق و خراسان به عدل او
وان کس که در عراق و خراسان ستم کشید
ای مجد ملک سلطان روزت خجسته باد
دست اجل ز من دامن عمرت  گسسته باد
شخصی  که یمن و یسر ز تایید او بود
همواره بر یمین و یسارت نشسته باد
بادی که از رضای خدایش بود نصیب
آن باد بر درخت بقای تو جسته باد
آبی  که مشتری کشد از چشمه حیات
روی موافق توبرآن آب شسته باد
تیری  که برکشد زحل از جعبه اجل
چشم منافق تو بدان تیر خسته باد
هر کس  که در وفای تو سوگند بشکند
پشت و دلش به زخم حوادث شکسته باد
بر ما در سعادت و شادی گشاده ای
بر تو در نحوست و اندوه بسته باد
تا شاخ سرو رسته بود در میان باغ
سرو هنر ز باغ معالیت رسته باد
تا زلف دوست را به بنفشه صفت  کنند
همواره زان بنفشه به دست تو دسته باد
تا در جهان بهار و خزان را کنند وصف
جشن بهار و جشن خزانت خجسته باد
فصل زمستان رسید و فصل خزان شد
آب رزان خور که آب روی رزان شد
رخت به کاشانه برکه در چمن باغ
زاغ پدید آمد و تذرو نهان شد
باد ز کهسار تیر برف بینداخت
شاخ درختان ز تیر او چو کمان شد
مرغ عقیقین سر از تنوره برآورد
چنگل او لعل  پاش و مشک  فشان شد
شوشه زر دیده ای و دسته لاله
بال و پر او نگاه کن که چنان شد
ای صنم چنگ زن به مجلس عشرت
چنگ سبک زن کنون که جام گران شد
بود پیاله روان به دست حریفان
جام  گران از پی پیاله روان شد
داروی ما جز شراب نیست که ما را
قوت دل شد شراب و قوت روان شد
خاصه شرابی که از فروغ و لطافت
درخور بزم خدایگان جهان شد
کوه  کنون میغ را گرفت به بر در
چادر کافور گون کشید به سر در
خوش تر و فرخنده تر بود به چنین وقت
باده به سر در مرا و یار به بر در
سلسله زلفی فشانده  گل به سمن بر
غالیه جعدی نهفته در به شکر در
شمس و قمر گرچه روشنند و درفشان
طعنه زند روی او به شمس و قمر در
زان  که حجر چون دلش به  کعبه سیاه است
روی بمالند حاجیان به حجر در
هست دل من به زیر حلقه زلفش
همچو میانش به زیر بند کمر در
خوانده ام او را ز دوستی پسر خود
تا شدم آسیمه سر به عشق پسر در
بوی دو زلفش همی چو جامه یوسف
روشنی افزون کند به چشم پدر در
حور بهشت است چون سرود سراید
نغمه او خوش بود به  گوش بشر در
راست بر آن سان  که خوش بود به  گه رزم
نعره کوس ملک به گوش ظفر در
شهرگشایی که خسروست عجم را
کامروایی که داورست ا مم را
آن که به خوارزم و نیمروز و خراسان
کوتهی از عدل اوست دست ستم را
آن که به هند و به چین ز هیبت تیغش
کار تبه شد صنم پرست و صنم را
از در و دیوار او همی حسد آید
بیت حرم را و بوستان ارم را
از پس نام خدای و نام پیمبر
مرتبه از نام اوست لوح و قلم را
سیرت او پنج چیز را سبب آمد
دانش و فرهنگ و دین و جود و کرم را
هست شرف پنج چیز را زخطابش
خطبه و منشور و شعر و زر و درم را
فخر به آثار اوست تا به قیامت
مرکب و تیغ و سپاه وکوس و علم را
ملک عجم هست زیر مهر نگینش
زانکه سزاوار گشت ملک عجم را
پادشهی مال ده که بنده پذیرست
تا جوری داد ده که پاک ضمیرست
چون پدر و جد خویش و عم و برادر
درخور ملک و سپاه و تاج و سریرست
دولت او دایره است خط بقا را
نقطه آن دایره سبهر اثیرست
حاسد او جفت آه و ناله زارست
مادح او جفت جام و ناله زیرست
تیر هلاک است برکمان خلافش
دیده بدخواه او نشانه تیرست
شاه جوان و وزیر شاه جوان است
بنده فرمان هر دو عالم پیرست
از ملک العرش بر وزیر نثارست
چون ملک شرق میهمان وزیرست
او ز پدر یادگار شاه جهان است
وز خرد اندر جهان عدیم نظیرست
هست وزیر و مشیر چون پدر خویش
نیک وزیرست و نیک بخت مشیرست
ملک سپهرست و این وزیر مبارک
ماه تمام است و شاه مهر منیرست
بار خدایا تورا خدای معین باد
دولت عالی ندیم و بخت قرین باد
ملک همه سرورانت زیر علم باد
گنج همه خسروانت زیرنگین باد
ناصر دین خدای وحافظ ملکی
کار تو ترتیب ملک و نصرت دین باد
بر سر دولت مدام و بر سر ملت
فر تو چون پر جبرییل امین باد
گر چه ز چین تا به مصر راه درازست
ملک تو از حد مصر تا در چین باد
از فلک و از ملک همیشه خطابت
شاه زمان باد و سهریار زمین باد
هرکه دلش در وفای تو چو کمان است
بر تن و جانس ز حادثات کمین باد
از مه و بروین و از مجره و شعری
اسب تو را نعل وتنگ و مقود و زین باد
ساقی تو حور باد و جام تو کوثر
بزم تو از خرمی چو خلد برین باد
از تو دل و خانه وزیر تو امروز
هست خوش و خرم و همیشه چنین باد
ترک من برگل نقاب از سنبل پرتاب  کرد
لاله نعمان حجاب لولو خوشاب کرد
رنگ لعل شکرین او مرا بی رنگ کرد
تاب زلف عنبرین او مرا در تاب کرد
دید در سنجاب و مشک ناب نرمی و خوشی
سینه چون سنجاب  و زلفین همچو مشک  ناب کرد
فتنه را پیش گل خود روی و پیش سنگ و روی
سایبان از مشک ناب و پرده سنجاب کرد
تا به لشکرگه نمود آن شکر عناب رنگ
شکر و عناب در بازار لشکر غاب کرد
خون دل صافی کند عناب و شکر پس چرا
سوخته خون دل من شکر و عناب کرد
تاکه از من کرد پنهان آن رخ چون آفتاب
درد هجر او رخ من زرد چون مهتاب کرد
تا چو آتش  کرد رخسار و چو آب از من  گریخت
بستر و بالین من پرآتش و پرآب  کرد
چون خیال چشم پرخوابش به چشم من رسید
چشم پرخوابش همه شب چشم من بی خواب کرد
صورت او پیش دل محراب کردم همچنانک
بخت فرخ درگه صدر اجل محراب کرد
چون نگارم خال مشکین بر رخ رنگین زند
نقطه ها گویی ز عنبر بر گل و نسرین زند
چون ز شرم و خویشتن داری نهد بر هم دو لب
از عقیق و لعل  گویی قفل بر پروین زند
گر ببیند روی چون دیبای او بازارگان
طعنه اندر ششتر و بغداد و قسطنطین زند
ور به هند و چین فرستد نسختی از روی خویش
آتش اندر جان نقاشان هند و چین زند
بامداد آن لعبت خوش لب ز بهر بوی خوش
چون گلاب پارسی بر زلف مشک آگین زند
راست پنداری به  دست خویش رضوان در بهشت
آب کوثر برکشد بر روی حورالعین زند
از لب شیرین او هرگه  که خواهم بوسه ای
برفروزد روی و دندان بر لب شیرین زند
گر ملک بر آسمان و عرش یابد بوی او
آسمان را کله بندد عرش را آذین زند
بر امید دیدن او همچو مرغان پر و بال
گرد لشکرگاه و درگاه معین الدین زند
تا همی بیند محل حسن خویش و عشق من
عار دارد زآنکه لاف از خسرو شیرین زند
دوش وقت نیم شب پیغام یار آمد مرا
یا به باغ دل گل شادی به بار آمد مرا
وز پس پیغام نزدیک من آمد یار من
یا ز گردون ماه تابان در کنار آمد مرا
راست گفتی از هوا در دام من صیدی فتاد
یا به کف ناگاه در شاهوار آمد مرا
موی و روی و اشک من سیم و زر و یاقوت بود
هر سه از بهر وصال او به کار آمد مرا
رنگ رخسار و لب او چون گل و چون لاله بود
فصل تابستان همی فصل بهار آمد مرا
ازگل و از لاله او اندر آن ساعت به چشم
خانه همچون  گلستان و لاله زار آمد مرا
بی لب او چون مزاحم سرد بود از باد سرد
از لب او شهد و شکر سازگار آمد مرا
آفرین بر یار باد و آفرین بر وصل یار
کاین همه شادی زیار و وصل یار آمد مرا
گرچه وصل او مرا هنگام صبح آمد بسر
از دو یاقوتش سه شکر یادگار آمد مرا
چون جهان را بوی خلد آمد ز باد صبحدم
بوی اقبال وزیر شهریار آمد مرا
آن که بخت او علم بر گنبد گردون کشید
آن  که رای او رقم بر طارم میمون  کشید
گنج هایی کز سعادت ساخت هر شب آسمان
رای او هر روز پیش شاه روزافزون کشید
بر لب دریای اقبالش  گهر جوید همی
پهلوانی کاو سپاه از ساحل جیحون کشید
گر کشید اسکندر از ظلمت همی یاقوت سرخ
کلک او بس لولو مکنون زظلمت چون  کشید
آب حیوان  گشت ظلمت در دوات او مگر
کلک او از آب حیوان لولو مکنون  کشید
آن که در مهرش قدم زد نعمت قارون نهاد
وان که درکینش نفس زد محنت قارون کشید
در حسود او کشید اخترکمان دشمنی
همچو لیلی  کاو کمان قهر در مجنون کشید
او کشید آخر به مردی  کین خال از بدسگال
کین جمشید آخر از ضحاک افریدون  کشید
خلق  چون  یعقوب و عدلش  چون لباس  یوسف  است
بوی او از بیت اخزان جمله را بیرون کشید
پیش یزدان در قیامت بر دهد روز جزا
رنجهایی کاو ز بهر ملک و دین اکنون کشید
تا معین الدین وزیر خسرو عالم بود
عالم از عدلش بهشتی تازه و خرم بود
در پناه دولت او بنده و آزاد را
ناز و نعمت بیش باشد رنج و محنت کم بود
تا سر او سبز باشد رویها گلگون بود
تا دل او شاد باشد جانها بی غم بود
رسم خوب او نظام ملت احمد بود
نفس پاک او جمال  گوهر آدم بود
خاتم نصرت بود دست محامد را سزا
تا که نام و کنیت او نقش آن خاتم بود
چون عدو را خیره بایدکرد موسی کف بود
چون ولی  را زنده باید کرد عیسی دم بود
تا که باشد مجلس او کعبه ی عز و شرف
پا و دست او مقام و چشمه ی زمزم بود
تا سرای ملک را معمار باشد عدل او
فرع آن باشد بلند و اصل آن محکم بود
هر دلی را کاو جراحت کرد تیغ نایبات
آن جراحت را ز توقیعات او مرهم بود
کلک او را چون صدف خوان و یمینش را چویم
زان که لولو در صدف باشد صدف در یم بود
هست چشم حاضران در شرق بر آثار او
هست گوش غایبان در غرب بر اخبار او
خواب امن از دولت بیدار او باشد که هست
عالم اندر خواب امن از دولت بیدار او
همچنان کز ابر نیسان تازه گردد بوستان
تازه گردد جان ز لفظ و کلک گوهربار او
نعمت قارون شود پالوده با انعام او
پیکر گردون شود فرسوده با پیکار او
گر فساد و خمر خوردن بود کار دیگران
نیست اکنون جز صلاح و ختم  کردن  کار او
سیرت و رفتار ایشان بود کسر دین و داد
جبر آن  کسر آمد اکنون سیرت و رفتار او
پشت دین  است ار به فضل و هست دولت پشت او
یار خلق است او به عدل و هست خالق  یار او
مصلحت باشد سپاهی را ز یک تدبیر او
منفعت باشد جهانی را ز یک  گفتار او
تا که او را بخت برنا باشد و فرهنگ پیر
پیر و برنا را سعادت باشد از دیدار او
هر که بر دل کینه و آزار او صورت  کند
بشکند بازار خویش از کینه و آزار او
سیرت او بر سر آزادگی افسر نهاد
نامه او از شرف هر سروری بر سر نهاد
وز مبارک رای ملک آثار او هر خسروی
روی سوی درگه شاه جهان سنجر نهاد
دست همت در جوانمردی به عالم برگشاد
پای دولت در خداوندی به  گردون بر نهاد
عاملان را در ممالک خلعت و منشور داد
عالمان را در مساجد کرسی و منبر نهاد
جان پیغمبر بدو شادست کاو از داد و دین
در شریعت سنت و آیین پیغمبر نهاد
کوه را هست از گران سنگی به حلمش نسبتی
زین سبب درکوه یزدان معدن گوهر نهاد
وز وقارش عاریت دارد زمین آهستگی
در زمین از بهر آن خورشید کان زر نهاد
فال مدح او رهی از دفتر قرآن  گرفت
آیه ی رحمت برآمد روی بر دفتر نهاد
مدح او حق است و گردون از پس عهدی دراز
نیک عهدی کرد تا حقور کف حق ور نهاد
در ضمیرم  گاه مدح او همه  گوهر نشاند
در دهانم  گاه شکر او همه شکر نهاد
از معانی لفظ او پیرایه ایام باد
وز معالی  رای او همسایه ی اجرام باد
قاسم الارزاق کرد اقلام او را کردگار
خلق هفت اقلیم را ارزاق از آن اقلام باد
صید صیاد اجل بودند بدخواهان او
پوست بر اندام ایشان بر مثال دام باد
کلک او را از نوشتن یک زمان آرام نیست
ملک را از کلک بی آرام او آرام باد
دولت پیروز او را دهر سرکش نرم باد
همت میمون او را چرخ توسن رام باد
نقش  کلک مشک بارش زیور ناهید باد
نعل اسب بادپایش افسر بهرام باد
تا بود ناکام و کام دشمنی و دوستی
دوستان او به کام و دشمنش ناکام باد
تا که باشد نطق و اوهام ازهمه چیزی فزون
عز و جاه او فزون از نطق و از اوهام باد
تا که باشد قبله اسلامیان بیت الحرام
بارگاه فرخ او قبله اسلام باد
تا که باشد فرخ و پدرام ایام بهار
روزگار او سراسر فرخ و پدرام باد
بیار آنچه دل ما به یکدگر کشدا
به  سرکش آنچه بلا و الم به سرکشدا
غلام ساقی خو یشم که بامداد پگاه
مرا ز مشرق خم آفتاب برکشدا
چو تیغ باده بر آهیجم از میان قدح
زمانه باید تا پیش من سپر کشدا
چه  زر و سیم و چه خاشاک  پیش من  آن روز
که از میانه ی سیماب آب زر کشدا
خوش است مستی و آن روزگار بیخبری
که چرخ غاشیه مرد بیخبرکشدا
در نشست من آنگه  گشاده تر باشد
که مست  گردم و ساقی مرا به  در کشدا
اگر به ساغر دریا هزار باده کشم
هنوز همت من ساغر دگر کشدا
ماهرویا ز غم عشق نگه دار مرا
مگذر از بیعت دیرینه و مگذار مرا
به محالی و خطایی  که تو را هست خیال
خط  مکش بر من و بیهوده میازار مرا
چند گویی که به یک بار زبون گیر شدی
من زبونم تو زبان گیر مپندار مرا
از همه خلق من امروز خریدار توام
گرچه هستند همه خلق خریدار مرا
تو شناسی  که به جز من نسزد جفت تو را
من شناسم  که به جز تو نسزد یار مرا
تا طلبکار سر زلف تو باشد دل من
با تو باشد به همه حال سروکار مرا
آیم ای دوست به  نزدیک تو بارم ندهی
خود دلت بار دهد تا ندهی بار مرا
گر همی با من دلخسته تلطف نکنی
به تکلف چه دهی عشوه بسیار مرا
موی چون غالیه و روی چو دیباست تو را
عقده از غالیه بر دیبا زیباست تو را
مرده از دو لب شیرینت همی زنده شود
در دو لب  گویی افسون مسیحاست تو را
عاشق و شیفته سرو صنوبر شده ام
زانکه چون سرو صنوبر قد و بالاست تو را
قبله زی خلخ و یغماست مرا تا بزیم
زانکه اصل و نسب از خلخ و یغماست تو را
شادی جان من است آن صدف مرجان رنگ
که درو سی و دو تا لولو لالاست تو را
تویی آن سرو خرامنده که در باغ جمال
با گل و لاله همه ساله تماشاست تو را
تویی آن ماه دو هفته که در برج نشاط
زهره برده است و میان بسته به  جوزاست تو را
بیش روی تو همی سجده برد قیصر روم
تا به  خورشید سر از ملک چلیپاست تو را
نیست از جمله خوبان و ظریفان جهان
یکتن از بنده و آزاد که همتاست تو را
پشت خوبان همه در خدمت تو هست دو تا
زانکه در خدمت خسرو دل یکتاست تو را
شب نماید در صفت زلفین آن بت روی را
مه نماید در صفت رخسار آن دلجوی را
شب  کجا جوشن بود کافور دیبا رنگ را
مه  کجا مفرش بود زنجیر عنبر بوی را
بر زمین هر کس خبر دارد که ماه و آفتاب
سجده بردند از فلک دیدار آن بت روی را
بر گذشت آن ماه پیکر گرد باغ و بوستان
گرد رو اندر به عمد ا تاب داده موی را
موی و روی او به  باغ و بوستان تشویر داد
سنبل و شمشاد را و لاله خود روی را
زلف و خالش را شناسد هر کسی چوگان و گوی
درخور آمد گوی  چوگان را و چوگان   گوی را
هر کجا باشد رخ و خطش نباشد بس  عجب
گر ندارد شوی زن را طاعت و زن شوی را
چونکه اندر خانه وصل آمد از کوی فراق
در گشاد این خانه را و در ببست آن  کوی را
او و من هر دو به مهر و دوستی یکتا دلیم
نیست راه اندر میانه حاسد و بدگوی را
ز عشق لاف تو ای پیر فوطه پوش خطاست
که عشق و فوطه و پیری بهم نیاید راست
تو را که هست دو عارض سپید و جامه  کبود
دلت سیاه و رخت زرد و اشک سرخ چراست
تو را به عشق همه راستگوی نشناسند
و گرچه بر تو اثرهای عاشقی پیداست
مگر که بشکنی از بهر عشق توبه و نذر
که نذر و توبه شکستن ز بهر عشق رواست
سخن ز رحل مگوی و ز رطل  گوی سخن
که عاشقی و به  دست تو رطل باده سزاست
حلقه های زلف جانان تا سراندر سرزده است
دل ز من بگریخته است و زیر زلف او شده است
گر شب تاریک خواب آرد همی در چشم من
زلف شبرنگش چرا خواب از دو چشمم بستداست
گر ز اصل جادویی و شعبده خواهی نشان
چشم او بنگر که اصل جادویی و شعبده است
تاکه او را دو رده است از در مکنون و عقیق
از سرشک و لعل او بر چهره من صد رده است
گر بود آتشکده آرامگاه موبدان
عشق او چون موبدست و جان من آتشکده است
پارسا چون باشم از عشق وی و توبه  کنم
کان بت عیار تیر غمزه بر جانم زده است
با چنان غمزه  که او دارد مرا و جز مرا
پارسایی باطل است و توبه  کردن بیهده است
دارد آن خورشید لشکر صورت فردوسیان
گویی از فردوس پیش تخت سلطان آمده است
خسرو گیتی ملکشاه آن  که اندر شرق و غرب
نه بود هرگز چنو سلطان و نه هرگز بده است
مرا نگارا با روی تو چه جای غم است
که چون تو یار ز خوبان روزگار کم است
بهشت و دنیا هر دو به هم نبیند کس
بهشت و دنیا با هم مرا ز تو به هم است
تو در دلم بنشستی و غم بشد ز دلم
دلی  که جای تو باشد درو چه جای غم است
مرا دلیلی  است کز عشق در جهان مثل است
تو را رخی است که از حسن در جهان علم است
خطی است  که بر عارض آن ماه تنیدست
یا دست فلک غالیه بر ماه  کشیدست
یا رهگذر مورچگان است به  گلبرک
یا بر سمن تازه بنفشه بدمیدست
در جمله یکی خط بدیع است که آن خط
صد توبه شکسته است و دو صد پرده دریدست
من عاشق آن ترک پریزاد که او را
هم جعد پریشیده و هم زلف خمیدست
صورتگر چین از حسد صورت خویش
هم خامه شکسته است و هم انگشت  گزیدست
من از همه املاک دلی دارم و جانی
و اندر دل و جانم گل شادی شکفیدست
دل دوستی یار دلارام  گرفته است
جان بندگی شاه جهاندار گزیدست
گر تو پنداری که رازم بی تو پیدا نیست هست
یا دلم مشتاق آن رخسار زیبا نیست هست
یا ز عشق لولو و یاقوت شکر بار تو
چشم  گوهر بار من هر شب چو دریا نیست هست
ور تو را صورت همی بندد که از چشم و دلم
آب و آتش تا ثری و تا ثریا نیست هست
گر تو پنداری که بی وصل تو جان اندر تنم
مستمند و دردمند و ناشکیبا نیست هست
ور تو پنداری که از جور و جفای روزگار
در دماغ و طبع من سودا و صفرا نیست هست
گر گمان تو چنان است ای صنم  کز عشق تو
این بلاها بر من بیچاره تنها نیست هست
این همه زشتی مکن کامروز را فردا بود
ور تو گویی از پس امروز فردا نیست هست
ای روی تو رخشنده تر از قبله زردشت
بی روی تو چون زلف تو گوژست مرا پشت
 عشق تو مرا کشت و هوای تو مرا سوخت
جور تو مرا خست و جفای تو مرا کشت
هر چند همه جور و جفای تو کشیدم
هرگز نکنم مهر و وفای تو فرامشت
برخیز و بیا تا ز رخ و زلف تو امشب
پر لاله کنم دامن و پر مشک  کنم مشت
از پس پنجاه سال عشق به ما چون فتاد
از بر ما رفته بود روی به ما چون نهاد
بر دل من مهر بود مهر دلم چون شکست
بر دل من قفل بود قفل درم چون گشاد
داد من از دلبری است کاو ندهد داد من
گرچه در اوصاف او خاطر من داد داد
نازگری خوش زبان پاک بری شوخ چشم
عشوه دهی دلفریب  بوالعجبی اوستاد
آن که ازو شوخ تر چشم زمانه ندید
وان که ازو خوب تر خلق زمانه نزاد
امروز بت من سر پیکار ندارد
جز دوستی و عذر و لطف  کار ندارد
بشکفت رخم چون  گل بی خار ز شادی
زیرا که  گل صحبت او خار ندارد
با گریه شد این چرخ  گهربار که آن بت
بی خنده همی لعل شکربار ندارد
زلفش همه مشک است و چنان مشک دلاویز
کم جوی ز عطار که عطار ندارد
بربود دلم زلفش و بیم است  که آن زلف
زنهار خورد با من و زنهار ندارد
در شهر دلی نیست وگر هست  کدام است
کاو در شکن زلف گرفتار ندارد
ماهی است  که مشک تبت و لاله خود روی
با زلف و رخش قیمت و مقدار ندارد
چون غمز ه کند نرگس او هیج مشعبد
با نرگس او رونق بازار ندارد
من بنده ی آن ماه  که در جان و دل خویش
جز بندگی شاه جهاندار ندارد
سلطان جهانگیر ملکشاه جوان بخت
شاهی که به شاهی و هنر یار ندارد
امروز بتم تیغ جفا آخته دارد
خون دلم از دیده برون تاخته دارد
او را دلم آرامگه است و عجب این است
کارامگه خویش برانداخته دارد
صد مشعله از عشق برافروخته دارم
تا صد علم از حسن برافراخته دارد
جانم ببرد گر ز پی نرد بتازد
زیرا که ا از آغاز تو را باخته دارد
صد سلسله دارد ز  شبه ساخته برسیم
وان سلسله گویی که مرا ساخته دارد
مرا گذر به سوی کوی یار باید کرد
زدیده بر سرکویش نثار باید کرد
چو در فتاد به دام آن نگار سیم اندام
سه بوسه از دو لب او شکار باید کرد
چو وصل بر سر کوی استوار خواهد شد
 در سرای به قفل استوار باید کرد
همه حدیث سماع و شراب بایدگفت
همه حکایت بوس وکنار بایدکرد
وگر به وقت صبوح از خمار باشد رنج
شراب و بوسه علاج خمار باید کرد
چو یار نیست به دست آرزوست اینکه مرا
نخست باری تدبیر یار باید کرد
شفیع باید بردن مگر بسازد یار
چو یار ساخته شد سازگار باید کرد
مشک نقاب قمر خویش  کرد
سیم  حجاب حجر خویش کرد
تا من بیچاره دل خسته را
عاشق اندوه بر خویش کرد
عیش من از ناخوشی آن خوش پسر
همچو شرنگ از شکر خویش کرد
دید دلم ناوک مژگان او
حلقه زلفش سپر خویش کرد
کردم با او ز لطافت بسی
آنچه پدر با پسر خویش کرد
ترکی  که همی بر سمن از مشک نشان  کرد
یک باره سمن برگ به شمشاد نهان کرد
تا ساده زنخ بود همه قصد به  دل داشت
واکنون که خط آورد همه قصد به جان کرد
چون زلف به خم بود مرا پشت به  خم  کرد
چون تنگ دهان بود مرا تنگ جهان کرد
دل بسته مرا باز بدان بند کمرکرد
خون بسته مرا باز بدان بسته میان کرد
گفتم که  کمر باز کنی طبع دژم  کرد
گفتم که مرا بوسه دهی روی گران کرد
در جستم و بگرفتم و بنشاندم و گفتم
یارب زچنین روی نکو صبر توان کرد
صد بوسه زدم بر دهن و زلفش وگفتم
صد شکر مرآن راکه چنین زلف و دهان کرد
سرو روان چو کوه به کردار ماه کرد
خط آمد وکناره ماهش سیاه کرد
آن خط مشک بوی که بر عارضش دمید
بر گل سپاه مورچه  گویی که راه کرد
چیره شدیم ما به  گنه بر به عشق از آنک
صد ره به عجز توبه ما را تباه کرد
وز توبه برکنار فتادیم از آنکه او
رخسارگان چو توبه ما را سیاه کرد
بنمود بامداد زخرگاه روی خویش
خیره بماند هرکه به  رویش نگاه کرد
بس طبع را که چشم نژندش نژند کرد
بس پشت را که زلف دوتاهش دو تاه کرد
زان پیش کافتاب برآورد سر زکوه
چون آفتاب روی به ایوان شاه کرد
شاه بزرگوار ملک سنجر آنکه بخت
او را سزای مملکت و تاج وگاه کرد
خواند خلیفه ناصر دینش زبهر آنک
هر جاکه رفت نصرت دین اله کرد
بنده بودن تورا سزا باشد
چون تو اندر جهان کجا باشد
گرکنم بندگیت هست صواب
جز تو را بندگی خطا باشد
تا تو در شهر یار ما باشی
کار در شهر کار ما باشد
نشود با نشاط بیگانه
هر که با وصلت آشنا باشد
عاشقت را نفس گسسته شود
گر ز تو یک نفس جدا باشد
رفت یار و غمی ز یار بماند
جان زغم زار و تن نزار بماند
دل و یار و نشاط هر سه شدند
عشق و هجران و درد یار بماند
رفت معشوق و عشق باقی ماند
که ز معشوق یادگار بماند
هست چون یار غمگسار عزیز
هرچه از یار غمگسار بماند
شد دل و بردبار عاشق او
بر سر ره به  انتظار بماند
جان که بد در طریق عشق سوار
در ره عشق آن سوار بماند
خرد کار دیده در ره عشق
سخت عاشق شد و ز کار بماند
عشق یارم هر زمانی منزل اندر دل کند
تا به زیر حلقه زلفش دلم منزل کند
دل که از من بگسلد منزل کند در زلف او
عشق او کز در درآید منزل اندر دل کند
هرکجا او بگذرد رویش جهان پرگل کند
هرکجا من بگذرم چشمم زمین پرگل کند
گاه ازو بیم فراق است وگهی امید وصل
بیم و امیدش همه کار مرا مشکل کند
صورتش هر ساعتی در پیش چشم آید مرا
تا دگر باره مرا از خویشتن غافل کند
دام که بر لاله و عنبر نهند
از پی صید دل غمخور نهند
نام دل اندر خط آن خوش پسر
خوش پسرم نام عجبتر نهند
سخت خوشی چشم بدان دور باد
از در آنی که تورا برنهند
جز تو مرا یار و غمگسار نشاید
بی تو مرا جاودان بهشت نباید
صبر من از دل همی بکاهد هر روز
عشق توام هر زمان همی بفزاید
مونس من در شب سیاه ستاره
هجر تو روزم همی ستاره نماید
غارت دلها رخ تو پیشه  گرفته است
جز دل آزادگان همی نرباید
تا تو نیایی  گشاده روی بر من
دست و دل و کار من همی نگشاید
سوی تو آیم به سر به پای نیایم
گر غم هجر تو بر دلم به سر آید
سر بر خط عشق تو نهادیم دگربار
در دام بلای تو فتادیم دگربار
تا در شکن زلف تو بستیم دل خویش
خون جگر از دیده گشادیم دگربار
از بهر تو ما توبه و سوگند شکستیم
برکف قدح باده نهادیم دگربار
سرمایه و پیرایه ما صبر و خرد بود
صبر و خرد از دست بدادیم دگربار
پیمودن با دست سخنهای من و تو
بستوهی و ما بر سر بادیم دگربار
هرچند که بودیم زهجران تو غمگین
امروز به دیدار تو شادیم دگربار
وصل تو چشیدیم و فراق تو کشیدیم
گویی که بمردیم و بزدایم دگربار
آن شب که مرا بودی وصل تو به  کف بر
با دوست نشستم به سرکوی لطف بر
ابروش کمان بود و هدف ساختم از دل
تا غمزه او تیر همی زد به هدف بر
پر در صدفی داشت عقیقین و همان شب
غواص صدف یافته بودم به صدف بر
گفتی خط مشکینش بر عارض سیمین
طغرای جمال است به منشور شرف بر
در خلد به نظاره طغرای جمالش
گرد آمده حوران بهشتی به غرف بر
گفتی که مگر هست زییراهن کحلی
پیدا شده دستی که زند نقره به دف بر
دی نگاری دیدم اندر راه چون بدر منیر
کز برون  گل بود و مشک و از درون می بود و شیر
رخ چو آب اندر شراب و تن چو خز اندر سمن
لب چو لعل اندر نبات و پر چو سیم اندر حریر
دست و بازو چون بلور و عارض و دندان چو در
زلف و ابرو چون کمان و غمزه و بالا چو تیر
دلبری بس دلستان و شاهدی بس دلربا
نازکی بس دلفریب و چابکی بس دلپذیر
من درو چشمی زدم چونانکه بی شرمان زنند
او زشرم آتش پراکند از بر بد ر منیر
چون بیامد گفتم ای کرده دلم زیر و زبر
جور بر آن کت همی بیرون فرستد خیر خیر
ماه برگیرد بدان زلف  کمندت چون  کمر
حور درگیرد بدان گرد سمندت چون عبیر
آن زلف نگر بر آن بر و دوش
وان خط سیه بر آن بناگوش
هر دو شده پیش ماه و خورشید
ماننده حاجبان سیه پوش
بی گرمی و بی فروغ آتش
چون عنبر و مشک دوش بر دوش
آن داده به عاشقان غم و درد
وین برده زعاقلان دل و هوش
سنبل خط و لاله رخ نگاری است
آن ماه سمنبر گل آغوش
از سنبل اوست نوش من زهر
وز لاله اوست زهر من نوش
گویند که یادکن مر او را
واندر غم او مباش خاموش
گویم که به حیله چون کنم یاد
آن را که نکرده ام فراموش
ای کژدم زلف تو زده بر دل من نیش
وز ضربت آن نیش دل نازک من ریش
آنجا که بود انجمن لشکر خوبان
نام تو بود اول ناز تو بیش
چون من شود آخر به غم عشق  گرفتار
آنکس که ز اول نبود عاقبت اندیش
ای داده روی خوب تو خورشید را نظام
ای گشته عالمی به سر زلف تو غلام
بر ماه لاله داری و بر لاله سلسله
هرگز که دید سلسله بر مه ز عود خام
در زیر سایه سر زلفین عارضت
کالبدر فی الریاحین والشمس فی الغمام
ای روی تو چو لاله و قد تو همچو سرو
وی خال تو چو دانه و زلف تو همچو دام
روی از رهی نتابی و در بنده ننگری
ای بی وفای کم خرد آخر کم از سلام
خونم حرام دانی و بوسه حرام چیست
می ننگری که بوسه حلال است و خون حرام
گر باد صبحدم به تو آرد پیام من
زنهار تا نگیری آزار از آن پیام
هرگز بود که باز خرامی به سوی من
بر کف  گرفته ساغر و بر لب نهاده جام
تو باده نوش کرده و من گفته مر تورا
یا ایها الغزال تنشا لک المدام
خبرت هست که در آرزوی روی توام
وز غم و فرقت تو تافته چون موی توام
خسته هجر تو و سوخته عشق توام
عاشق موی تو و شیفته روی توام
بوی تو باد سحرگه به من آرد صنما
بنده باد سحرگه ز پی بوی توام
به سر تو که برم عهد وفای تو به سر
تا بدانی که هواخواه و هواجوی توام
بس که من دل را به دام عشق خوبان بسته ام
از نشاط روی ایشان توبه ها بشکسته ام
جسته ام او را که او را دیده تیر انداخته است
تا دل و جان را به تیر غمزه او خسته ام
هرکجا سوزنده ای را دیده ام چون خویشتن
دوستی را دامن اندر دامن او بسته ام
دوستانم بر سرکارند در بازار عشق
من چو معزولان چرا درگوشه بنشسته ام
گر به ظاهر بنگری درکار من گویی مگر
با سلامت همنشین و از خصومت رسته ام
این سلامت راکه من دارم ملامت در قفاست
تا نپنداری که از دام ملامت جسته ام
نوک خار هجر این یاران مشکین موی را
از جفای دوستان در دیدگان بشکسته ام
از غم عشقت نگارا دیده پرخون کرده ام
تا رخ و عارض زخون دیده گلگون کرده ام
ای بسا شبها که من از آرزوی روی تو
از سرشک دیده کویت را چو جیحون  کرده ام
خون من خواهی که ریزی بی گناهان هر زمان
تو چه پنداری که من در عاشقی چون  کرده ام
دوش وقت نیمشب پیش خدا از جورتو
صدهزار افغان و فریاد از تو افزون کرده ام
تا غم عشق تو اندر طبع من محکم شدست
مهر روی دیگران از طبع بیرون کرده ام
مشکن صنما عهد که من توبه شکستم
وز بهر تو درکنج خرابات نشستم
اندر صف خورشید پرستان شدم اینک
زیراکه میان سخت به زنار ببستم
پیش تو برم سجده میان بسته به زنار
تا خلق بدانند که خورشید پرستم
بندم کن و حدم بزن ای شحنه خوبان
کز هجر تو دیوانه و از عشق تو مستم
از مستی و دیوانگی من چه گریزی
کز تو گذرم نیست بهرحال که هستم
تا دلم بستدی ای ماه و ندادی دادم
کشته عشق شدم راز نهان بگشادم
سرد بردی دلم از عاشقی و جستن عشق
لاجرم زود شدم عاشق و گرم افتادم
پدر و مادر من بنده نبودند تو را
من تو را بنده شدم  گرچه به اصل آزادم
هر شبی بر سر کوی تو برآرم فریاد
نکنی رحمت و یکشب نرسی فریادم
من به یک روز تو را یادکنم سیصد بار
تو به صد روز بیک بار نیاری یادم
تا تو را ناله زیردست و مرا ناله زار
تو به  کف باده همی  گیری و من بر بادم
گر به دنیا و به دین مرد همی  گیرد نام
دین و دنیا به سرکار تو اندر دادم
دلم را یاری از یاری ندیدم
غمم را هیچ غمخواری ندیدم
به قاف عشق بر سیمرغ شادی
اگر دیدی تو من باری ندیدم
امید راحتی اندر که بندم
کزو در حال آزاری ندیدم
دلم را با دهانت کاری افتاد
کز آن در بسته تر کاری ندیدم
به هر بادی شود زلف تو از جای
به سان او سبکباری ندیدم
کرانه گیرم تا خود ز عشق باز کنم
در خصومت بر خویشتن فراز کنم
زعشق دوست بدین عشق و دوستی که منم
نه ممکن است  که من خود زعشق باز کنم
زیاد روی خداوند آن دو زلف سیاه
چو نام عشق بود من سخن دراز کنم
گرش ببینم و دستم به زلف او نرسد
به چشم با سر زلفش ز دور راز کنم
نیوفتد سخنش در برابر سخنم
که او حدیث زناز و من از نیاز کنم
اگر یگانه شوی با تو دل یگانه کنم
زعشق و مهر دگر دلبران کرانه کنم
وگر جفا کنی و بگذری ز راه وفا
دو دیده تیر جفای تو را نشانه کنم
رمیده کرد زمن گردش زمانه تو را
بدین سبب گله ازگردش زمانه کنم
سیاه خال تو دانه است و تیره زلف تو دام
به دام بسته شوم  گر طمع به دانه کنم
به مجلسی که رفیقان نگاه دارندت
به چشم با تو سخن  گویم و بهانه کنم
چو ننگرند رفیقان نگه کنم سوی تو
چو بنگرند نگه سوی آستانه کنم
اگر چو مرغ برآرم زآرزوی تو پر
همه به کوی سرای تو آشیانه کنم
صنما ما ز ره دور و دراز آمده ایم
به سر کوی تو با درد و نیاز آمده ایم
گر ز نزدیک تو آهسته و هشیار شدیم
مست و آشفته به نزدیک تو بازآمده ایم
آمدستیم خریدار می و رود و سرود
نه فروشنده تسبیح و نماز آمده ایم
یک زمان گرم کن از مستی ما مجلس خویش
که ز مستی بر توگرم فراز آمده ایم
گرچه در فرقت تو زار و نزاریم چو شمع
از پی سوزش و از بهرگداز آمده ایم
بر امید رخ زیبای تو هم با غم و رنج
همچنان است که با شادی و ناز آمده ایم
دست ما گر به  سر زلف درازت نرسد
با سر زلف تو از جور به راز آمده ایم
بینی آن زلف دراز تو که از راه دراز
ما به نظاره آن زلف دراز آمده ایم
بود یک چند نشیب طلبت در ره ما
از نشیب طلب اکنون به فراز آمده ایم
توشه و ساز زدیدار تو خواهیم همی
گر به دیدار تو بی توشه و ساز آمده ایم
ای پسر ما دل ز تو برداشتیم
بار عشق تو به تو بگذاشتیم
تا تو ما را دوست از دل داشتی
ما تو را چون جان و دل پنداشتیم
چون تو برگشتی و دل برداشتی
از تو برگشتیم و دل برداشتیم
ما همین پنداشتیم از تو نخست
هم چنان آمد که ما پنداشتیم
تا کی از بدمهری و بیگانگی
ما تو را بیگانه وار انگاشتیم
چند از این قلاشی و ناداشتی
ما نه قلاشیم و نه ناداشتیم
مهر خرسندی کنون بر دل زدیم
تخم صبر اندر دل و جان کاشتیم
بر سرکوی تو خواندیم این غزل
رخت بر بستیم و دل برداشتیم
جانا کجا شدی  که ز بهر تو غم خوریم
هر ساعت از غمان تو آشفته دل تریم
لیلی دیگری تو به خوبی و دلبری
ما در غم فراق تو مجنون دیگریم
ما را به عشقت اندر بیکار شد دو دست
یک دست بر دلیم و دگردست بر سریم
تا دل بود ای دلبر تا جان بود ای جانان
با مهر تو دارم دل با عشق تو دارم جان
گر دل ببری شاید زیرا که تویی دلبر
ور جان ببری زیبد زیرا که تویی جانان
هوش از همه بستانی چون غمزه  کنی ناوک
گوی از همه بربایی چون زلف  کنی چوگان
هرچندکه سلطانم آخر به تو محتاجم
چون عشق پدید آید محتاج شود سلطان
به شب از داغ هجر تو نمیدانم غنود ای جان
که  درد و داغ هجران  تو خواب از من ربود ای  جان
زبهر دیدن رویت چو باشم بر سرکویت
خروش پاسبان تو به جان باید شنود ای جان
به باغ صحبت وصلت بکشتم تخم امیدت
کنون آمد به  بر تخمم  کسی دیگر درود ای جان
مرا شادی رخسار تو باشد هرکجا باشم
چو رخسارت نبینم من ندانم شاد بود ای جان
همی آتش زنی بر جان من تا از تو بگریزم
مرا زین آتش سوزان بسوزی تار و پود ای جان
بربود روزگار تو را از کنار من
وز تن ببرد داغ فراقت قرار من
جفت دگر کسی و غمان تو جفت من
یار دگر کسی و فراق تو یار من
تو شادمانه جای دگر بر مراد خویش
وینجا به جان رسیده زعشق تو کار من
تا از کنار من تو کرانه گرفته ای
بی خون دل نبود زمانی کنار من
هر جایگاه که روزی با تو نشسته ام
آن جایگه شدست  کنون غمگسار من
بار دیگر باز گرم افتادم اندر کار او
باز نشکیبم همی یکساعت از دیدار او
گر مرا بینی عجب مانی فرو درکار من
تا دگر باره چرا عاجز شدم درکار او
هر شبی  گویم  که مهمان آرمش ا برخوان ا خویش
تا مگرگیرم زمانی بهره ازگفتار او
بازگویم کز دو چشم من جهان پرگل شود
چون زمین پرگل شود مشکل شود رفتار او
جانا جفا نکردم هرگز به جای تو
کارم به جان رسید زجور و جفای تو
هرچند جز جفا نکنی تو به جای من
حقا که جز وفا نکنم من به جای تو
دل برده ای اگر ببری جان روا بود
زیرا که جان نخواهم جز از برای تو
ور صد هزار جان بودای دوست مرمرا
من وقف کرده ام به دعا و ثنای تو
من بی رضای تو نکنم عیش در بهشت
حاشا که دوزخ است مرا بی رضای تو
هر روز بر امید جمالت هزار بار
سجده کنم به  پیش سریر و سرای تو
عمری گذاشتم صنما در وفای تو
وز صد هزارگونه  کشیدم جفای تو
آن چیست از جفا که نکردی به جای من
وان چیست از وفا که نکردم به جای تو
مسکین دلم گر از تو کشیدست صد جفا
یک دم زدن سته نشدست از وفای تو
گویند مردمان که بود ذره در هوا
من لاجرم چو ذره شدم در هوای تو
در عشق تو بنالم از چشم خویشتن
کاین چشم من فکند مرا در بلای تو
ای خوبتر ز یوسف ز این خوبتر مشو
از چشم بد بترس و زخانه به در مشو
یارت منم ز عالم و جایت دل من است
یار دگر مگیر وبه جای دگر مشو
گر خواستی ز حسن همی پایه بلند
بر آسمان رسیدی ازین پیشتر مشو
بد بودی آن زمان که ندادمت هیج پند
اکنون  که پند دادمت از بد بتر مشو
کی نهم روی دگرباره بر آن روی چو ماه
کی زنم دست دگرباره در آن زلف سیاه
بروم روی بر آن روی نهم کامد وقت
بشوم دست بدان زلف زنم کامد گاه
ای پسر چند کنم بی لب خندان تو صبر
وی صنم چندکشم در غم هجران تو آه
چند دارم ز پی وعده تو گوش به در
چند دارم زپی رقعه تو چشم به راه
هست پیوسته تورا خواب در آن چشم دژم
هست همواره تورا تاب در آن زلف دو تاه
خواب در چشم به من درنگری روزبروز
تاب در زلف به من درگذری ماه به ماه
اشک من لولو و یاقوت شود چون تو به من
با کلاه و کمر از دورکنی ژرف نگاه
ای آفتاب یغما ای خلخی نژاده
هم ترک ماه رویی هم حور ماه زاده
هستی به مهر و خدمت استاده و نشسته
هم در دلم نشسته هم پیشم ایستاده
گه راز من گشایی زان زلفکان بسته
گه اشک من گشایی زان دو لب گشاده
تو سیم ساده داری در زیر مشک سوده
من لعل سوده دارم بر روی سیم ساده
گر بی تو شادی آرم یارم مباد شادی
ور بی تو باده نوشم نوشم مباد باده
دارم ز دست عشقت دو دست بر سر و دل
بر سر یکی فکنده بر دل یکی نهاده
از دیده آب ریزم وز دل فروزم آتش
با هر دو چیز هستم خرمن به باد داده
دیدم بسی عجایب زین طرفه تر ندیدم
چشمی پرآب و آتش بر خرمن اوفتاده
سنبل است آنکه تو از لاله برانگیخته ای
یا بنفشه است  که بر طرف چمن ریخته ای
یا بر آن عزم  که اسلام مرا کفر کنی
پرده کفر ز اسلام در آویخته ای
ای برآمیخته هر روز یکی رنگ دگر
این چه رنگ است که امروز بر آمیخته ای
تا که بر لعل و شکر بیخته ای  گرد عبیر
خاک بر روی همه خسته دلان بیخته ای
چه بلایی تو که از بهر تبه کردن دل
روی بنموده و دل برده و بگریخته ای
نه همانا که به صد سال توانند نشاند
این خصومت که تو امسال برانگیخته ای
ختنی وار رخ خوب بیاراسته ای
چگلی وار سر زلف بپیراسته ای
این همه صنعت و آرایش و پیرایش چیست
گرنه آشوب و بلای دل من خواسته ای
باغبانی ز که آموخته ای جان پدر
که سمن برگ به شمشاد بیاراسته ای
گر بود خواسته و عمر گرانمایه و خوش
خوشتر از عمر گرانمایه و از خواسته ای
همه قصد تو به تاراج دل و جان من است
بامدادان مگر از خانه مرا خواسته ای
آن روی به نیکویی خورشید جهانستی
وان یار به  زیبایی چون حور جنانستی
خونخواره دو چشم او چون در نگرد شاید
گویی  که دو جادو را آهنگ به  جانستی
گر راز دو زلفینش ایام بدانستی
شوریده شدی عالم خورشید نهان استی
کافر بشدی مومن مومن بشدی مرتد
گر راه وصال او بر خلق بیانستی
ور قیصر رومی را زنار رفیقستی
راهش نشدی پنهان عیبش نه عیانستی
ور نعره مستان را در هجر خطر بودی
دایم رقم دولت سروی و بنانستی
گر زخم فراق او بر کوه گذر کردی
که را به جهان اندر چون موی میانستی
بامدادان راست  گو تا رخ  کرا آراستی
وز خمار و خواب دوشینه کجا برخاستی
گر نه آشوب مرا برخاستی از خواب خوش
زلف جان آشوب پس بر گل چرا پیراستی
من ز یزدان دوش دیدارت به  حاجت خواستم
تو چرا امروز آشوب دل من خواستی
بی مشاطه آینه بنهادی اندر بیش روی
خویشتن را چون عروس جلوگی آراستی
پیشه کردی بامدادان ساحری و دلبری
دلبری در جیب داری ساحری در  آستی
ای مه ناکاسته تا نور بفزایی همی
ماه و مهر تو نگیرد در دل من  کاستی
من همه مهر تو جستم تو جفای من مجوی
با تو کردم راستی با من مکن ناراستی
گر یار نگارینم در من نگرانستی
بار غم و رنج او بر من نه  گرانستی
ور غمزه غمارش رازش نگشادستی
از خلق جهان رازم همواره نهانستی
گویی چو بهشتستی آراسته و خرم
گر دوست به کوی من گه گه گذرانستی
ای کاش که قوت من بودی ز دو یاقوتش
تا بر سر او چشمم یاقوت نشانستی
ای کاش که از بزمم غایب نشدی هرگز
تا بزم من از رویش چون لاله ستانستی
رخسار چو ماه او بگرفت ز خط هاله
گر مه نگرفتستی آن خط نه چنانستی
نگارا تو دلبند و زیبا نگاری
پسندیده ترکی و شایسته یاری
نبودست حور و پری آشکارا
تو این هردویی پس چرا آشکاری
ز عشق تو بحر محیط است چشمم
تو در بحر چون لولو شاهواری
به شب دیده بر ماه و پروین  گمارم
چو تو لشکر هجر بر من  گماری
دو جان و دو دل داری و چون دل و جان
منم بی دل و جان  که تو هر دو داری
کافر بچه ای سنگدل آورده غازی
دلهای مسلمانان بربوده به  بازی
شد در صفت حیلت بازی دل او سخت
تا سست کند قاعده ملت تازی
هر توبه  که دیدیم در اسلام حقیقی است
در عشق همان توبه شد امروز مجازی
سوگند خورم  کز دل و جان بنده اویم
هرچند که هرگز نکند بنده نوازی
اندر صف خوبان پری چهره چنان است
کاندر صف شمشیر زنان حیدر غازی
مسکین دل من هست همیشه به  کف او
گردان شده چون دف به کف حیدر رازی
بر من این رنج و غم آخر به سر آید روزی
لب من  بر لب آن خوش پسر آید روزی
گر چه دورم زبر یار بدان خرسندم
که مرا زو به سلامت خبر آید روزی
ضربت هجر همی خسته کند جان مرا
آه اگر ضربت او کارگر آید روزی
هر شبی قافله وصل ز من دورترست
آخر این قافله نزدیکتر آید روزی
ماه اقبال بر آید ز سر کوه مراد
گر نگارم ز سرکوی درآید روزی
آسمان گر نکشیدست قلم بر نامم
نامم از نامه اقبال برآید روزی
راه برتافته از ره بره آید وقتی
نجم بگریخته از در به در آید روزی
دولت نیک مرا کشت بسی تخم امید
تخم دولت چو بکاری به بر آید روزی
در جهان دل نتوان بست  که نیک و بد هم
گرچه بسیار بپاید به سر آید روزی
آن  که از سنبل نقاب ارغوان آرد همی
عیش او بر چهره من زعفران کارد همی
هر کجا خواهم  که دریابم سبک دیدار او
باز یابم زو که با من سرگران دارد همی
ابر دیدستی  که باران بارد اندر نوبهار
دیده من خون دل را همچنان بارد همی
تا گل وصلش فرو پژمرده در باغ دلم
خار هجرانش مرا در دیدگان خارد همی
روزگار و کار من در وصل او آمد بسر
روزگار هجر او کارم به  جان آرد همی
آن صنم  کاندر دو لب تنگ شکر دارد همی
بر سر سرو روان شمس و قمر دارد همی
حلقه های زلف او عمدا کند زیر و زبر
تا دل و جان مرا زیرو زیردارد همی
تلخ  گفتار است و شیرین لب نگارین روی من
وین عجب بنگر که زهر اندر شکر دارد همی
آیت و اللیل بر خواند همی شمس الضحاش
تا نقاب از آیت والفجر بردارد همی
آتش عشقش ببرده است آب رویم تا مرا
لب از آتش خشک  و چشم از آب تر دارد همی
گر نخواهد تا غنی  گردد ز سیم و زر چرا
اشک من چون سیم  و رخسارم چو زر دارد همی
ای ترک زبهر تو دلی دارم و جانی
ور هر دو بخواهی به  تو بخشم به زمانی
با چون تو بتی زشت بود گر چو منی را
تیمار دلی باشد و اندیشه جانی
از کوچکی ای بت که دهان داری گفتم
آن غالیه دان است همانا نه دهانی
وز لاغری ای بت که دهان داری گویم
آن سیمین کلک است همانا نه میانی
نه نه  که به آن سان  که میان و دهن توست
من بنده ام ازکلکی و از غالیه دانی
باد آید و از حلقه زلفین تو هر شب
بر لاله ستان تو کند مشک فشانی
شادند همه شهر به دیدار تو امروز
حقا که چنین است و در این نیست گمانی
دوست دارم که برآشوبی و بیداد کنی
شادیی  کن  که مرا با غم و فریاد کنی
زاتش عشق چو پولاد بتابی دل من
پس دل خویش چو ناتافته پولاد کنی
به تو ای طرفه بغداد نه زان دادم دل
که تو از دیده من دجله بغداد کنی
بنده روی چو ماهت نه از آن شرط شدم
که مرا بیهده بفروشی و آزاد کنی
بنده روی توام عاشق بیداد توام
بنده تر گردم و عاشقتر اگر داد کنی
آه ازین کودکان مشکین موی
آه ازین دلبران زیباروی
رخ ایشان چو لاله بر سر کوه
قد ایشان چو سرو بر لب جوی
عالم از رنگ و بویشان چو نگار
چون گل و چون  سمن به  روی و به  بوی
گاه تن را جدا کنند از جان
گاه زن را جدا کنند از شوی
زلف ایشان به سان چوگان است
دل مسکین من چو گردان گوی
چون من مستمند مسکین دل
هر یکی را هزار بر سر کوی
گرچه در عشقشان چو موی شدم
در غزلشان همی شکافم موی
ای خداوندی که چون در بزم بنشانی مرا
از بلا و محنت ایام برهانی مرا
حق خدمت دارم اندر دولت تو سالها
گر کس دیگر نمی داند همی دانی مرا
تا قیامت فخر من باشد که اندر بزم خویش
در بر تختم نشانی و بدر خوانی مرا
شریف خاطر مسعود سعد سلمان را
مسخرست سخن چون پری سلیمان را
نسیج وحده که نو حله ای دهد هر روز
زکارگاه سخن بارگاه سلطان را
ز شادی ادب و عقل او به دار سلام
همه سلامت و سعدست سعدسلمان را
اگر دلیل بزرگی است فضل پس نه عجب
که او دلیل بزرگی است فضل یزدان را
این منم آمده نزدیک کریمی که شدست
شخص او قبله قبول شرف وتمکین را
وین منم دست به من داده بزرگی که سپرد
به کف پای بزرگی سر علیین را
وین منم یافته اقبال وزیری که زعدل
تازه کردست کنون قاعده پیشین را
وین منم از پس سی سال به کام دل خویش
دیده در صدر خداوند معین الدین را
باد در صدر معالیش همه ساله بقا
تا بقا باشد بر چرخ مه و پروین را
شاه بهرامشاه بن مسعود
خواجه مسعود سعد را بنواخت
از کرم حق شعر او بگزارد
وز خرد قدر فضل او بشناخت
کز سواران فضل بهتر از او
کس به  چوگان فضل  گوی نیاخت
زر کانی بیافت وقت سخن
زر طبعی که در سخن بگداخت
در سخن زر چو او که داند یافت
در سخن در چو او که یارد ساخت
تا معزی قصایدش بشنید
دل ز بیهوده ها همه پرداخت
جهاندار شد صدر دین در وزارت
سپهدار شد شمس دین در امارت
ز جد و پدر یادگار اند هر دو
یکی در امارت یکی در وزارت
تیر شه را به  نظم بستودم
شکر کرد و به  فخر سر بفراشت
آمد و بوسه داد سینه من
رفت و پیکان به  سینه در بگذاشت
من ندانم که این ودیعت را
سینه تا کی نگاه خواهد داشت
نه بس بود که در غزل یار و در مدیح
طبعی بود لطیف و زبانی بود فصیح
معشوق سازگار بباید گه غزل
ممدوح مال بخش بباید گه مدیح
زان خط تو که همی بردمد از عارض تو
کس نگوید که جمال تو دگر خواهد شد
عارض نازک تو بر صفت گل تازه است
زینت تازه گلت سنبل تر خواهد شد
گر دلم بر رخ تو شیفته و فتنه شدست
بر خطت فتنه تر و شیفته تر خواهد شد
ای پسر گر خط مشکینت چنین خواهد بود
نه بر آنم  که مرا با تو به سر خواهد شد
به سر کار تو هر چند که در می نگرم
دل و دینم به سر و کار تو در خواهد شد
ای وزیری  که همت تو همی
عدم سایلان وجود کند
شرم دارد زمانه با چو تویی
که ز حاتم حدیث جود کند
گر سر از خاک برکند حاتم
خاک پای تو را سجود کند
بیاید نام او در مخلص شعر
چنان کاندر نماز الله اکبر
نه دنیا بهر ما نفع است و ضرست
وزو ما را نه نفعستی و نه  ضر
بدین معنی خرد نپسندد از ما
که با دریا کنیم او را برابر
اگر گردون بپیماید مثنی
و گر کشور بپیماید مکرر
ز قدرش کمتر آید هفت گردون
ز جاهش  کمتر آید هفت  کشور
ولی چون در وثاق او نهد پای
عدو چون از وفاق او کشد سر
حلال است آن ولی را خون انگور
حرام است آن عدو را شیر مادر
اگر در دولت او دوستانش
توانگر گشته اند از زر و گوهر
حسودش هم توانگر شد که دارد
سرشک و چهره همچون گوهر و زر
ایا شاکر ز عدلت شاه و دستور
و یا راضی به دادت ملک و لشکر
چراغ  اصل خویشی تا به  آدم
جمال نسل خویشی  تا به محشر
کسی  کاندر ا نظرا شخص تو ببیند
سپهری را همی بیند مصور
فلک خواند تو را ابر گهربار
ملک خواند تورا ببر دلاور
به رزم اندر چنان کوشی  که هرگز
نکوشد با درختان باد صرصر
اگر ناطق شوندی همچو مردم
به هر وقتی چه  گردون و چه اختر
دهندی اختر و گردون گواهی
که در عالم نباشد چون تو دیگر
اگرچه مهتران بسیار دیدم
ندیدم بهتر از تو هیچ مهتر
چو بر دفتر نویسم شکر این قوم
کنم شکر تو را آغاز دفتر
بپیوستند بس عقد مدیحت
همه شایسته و زیبا و درخور
که پیوندد چنین عقدی  که تا حشر
بود بر گردن ایام زیور
همی تا بی  عرض جوهر نباشد
چنان چون بی فلک خورشید ازهر
امارت چون فلک باد و تو خورشید
ریاست چون عرض باد و تو جوهر
ز نور رای تو دولت مزین
ز بوی خلق تو دنیا معطر
سرایت چون بهشت و بندگانت
چو حورالعین دمی چون آب کوثر
جهان  گشاده ثنای تو را چو شیر دهان
زمانه بسته رضای تو را چو تیر کمر
غبار موکب تو کرده چشم گردون کور
صهیل مرکب تو کرده گوش گردون کر
فکند رمح تو هر ساعتی از آن مردم
ربود تیغ تو هر لحظه ای از آن لشکر
هزار جوشن و تن در میانه جوشن
هزار مغفر و سر در میانه مغفر
دریاست خاطر من و گوهر در او سخن
در مجلس شریف تو گوهر کنم نثار
شعری که خاطرم به معانی بپرورد
باشد یکی طویله پر از در شاهوار
در نقد و در شناختن شعرهای خویش
بر همت و کفایت تو کردم اختصار
تا هست در زمانه فانی بلند و پست
تا هست در میانه  گیتی عزیز و خوار
بادی بلند و دشمن تو باد سرنگون
بادی عزیز و حاسد تو باد خاکسار
اقبال همنشین تو بالصیف و الشتا
توفیق رهنمای تو فی  اللیل و النهار
امام بود محمد علی خلیفه ی او
کنون علی است مشیر و محمدست وزیر
علی ز مهر محمد همی چنان نازد
که از دعای محمد علی به روز غدیر
شاها قیاس بخت خود از آفتاب گیر
عالم به تیغ دولت و رای صواب گیر
کاوس وار تاختنی کن سوی ختن
صد گنج چون خزانه افراسیاب گیر
آباد کرده ای همه عالم به عدل خویش
از تیغ خویش خانه اعدا خراب گیر
چون بنگری به طالع خویش و دعا کنی
طالع خجسته گیر و دعا مستجاب گیر
گه اسب تاز و گاه نشاط شراب کن
گه گوی باز و گاه به کف بر شراب گیر
ای روزگار خورده کم روزگار گیر
بیغوله را ز تیر حوادث حصار گیر
یک ره که در سرای سپنجی نشسته ای
اندیشه کن ز راه و شدن را شمار گیر
اکنون که کارهای جهان با خصومت است
بگریز و از میان خصومت کنار گیر
پیشی مجوی بر کس و بیشی طلب مکن
در کنج خانه ای به  قناعت قرار گیر
غره مشو به نعمت و دل در جهان مبند
از فخر ملک و نعمت او اعتبار گیر
عزیزکرد مرا در محل عز و قبول
ظهیر دولت شاه و شهاب دین رسول
چنان شنید زمن شعر کاحمد مختار
شنید وحی ز روح الامین به وقت نزول
چو در ستایش او لفظ من مکرر شد
لطف نمود و ز تکرار من نگشت ملول
کجا ملول شود صاحبی که گاه سخن
بود ز خاطر او نفع را فروع و اصول
ایا ستوده کریمی که فضل گویان را
ز شکر مکرمت توست فصلها ز فصول
کمال فضل تو داری و من به مجلس تو
چو فضل خویش نمایم بود کمال فضول
اگر هزار زبانم بود به جای یکی
ستایش تو یکی از هزار کیف اقول
چو کرد طبع لطیفت قبول شعر مرا
سزد که رای شریفت دهد نشان قبول
تو بشت آل بتولی و هست نایب من
به مجلس تو خداوند شمع آل بتول
چو بنوشت بر لوح نام تو را
فرو ایستاد از نوشتن قلم
همی گفت زین پس ندانم نوشت
چو جزوی و کلی نوشتم به هم
تا هست تیغ  کلها در برق و رعد نیسان
تا هست سوز دلها در زلف و جعد جانان
تا با فساد باشد همواره کون عالم
تا با وعید باشد پیوسته وعد یزدان
در مجلس بزرگان خالی مباد هرگز
پیرایه بزرگی مسعود سعد سلمان
آن شاعر سخنور کز نظم او نکوتر
کس در جهان  کلامی نشنید بعد قرآن
صدر دین را ملک العرش گزید از وزرا
همچنان چون وزرا از همه خلق جهان
وزرا از همگان چون رمضان اندر سال
صدر دین از وزرا چون شب قدر از رمضان
چون مشک سیه بود مرا هر دو بنا گوش
کافور  شد از پیری مشک سیه من
هرچندکه بسیارگنه دارم یا رب
آمرزش تو بیشترست از گنه من
موی سیاه من به جوانی چو مشک بود
کافور شد به پیری مشک سیاه من
آورد روزگار ز پیری اثر پدید
بر روی پژمریده و پشت دوتاه من
هرگه  که من به سجده نهم روی بر زمین
از دیدگان بر آب شود سجده گاه من
یا رب اگر چه هست فراوان مرا گناه
آمرزش تو بیشتر است از گناه من
بیار فاخته مهرا شراب غالیه بوی
که خاک غالیه رنگ است و روز فاخته گون
تو با کرشمه طاوس پیش من بخرام
اگر ز سرما طاوس شد ز باغ برون
چنانکه باز نسیمن گرفت بر سرکوه
بگیر بازی کز حلق و برآید خون
از آن  کفی  که چو موی حواصل آمد گرم
قدح بده که جهان پر حواصل است کنون
برفت بلبل و ما را ز رفتنش چه زیان
که بلبل  است ثناگوی شاه روزافزون
از سروران باستان وز مهتران عصر ما
کردند نازش چار قوم از چار تن تا روز دین
ایرانیان از رستم و عباسیان از معتصم
سلجوقیان از سنجر و اسحاقیان از صدر دین
همای کلک تو مرغی است لاغر
که از منقار او شد ملک فربی
هر آنکس کو تو را بیند بپرسد
که این خورشید تابنده است یا نی
ای شاه اگر سکندر دیدی حسام تو
از سنگ و روی و آهن سدی نساختی
پیش تو پشت معن  چو چوگان شدی ز شرم
گر با تو در سخا و کرم  گوی باختی
ور دست تو بدیدی محمود زابلی
از خاک سم مرکب تو سر فراختی
من بنده از سخاوت و جود تو یافتم
امروز خلعت تو و نیکو نواختی
رومی و اطلس و قصب و بدره های زر
دو استر سبک رو و اسبی و ساختی
بیار آن می که پنداری روان یاقوت نابستی
و یا جون برکشیده تیغ پیش آفتابستی
بیا کی گویی اندر جام مانند گلابستی
به خوشی گویی اندر دیده بی خواب خوابستی
سحابستی قدح  گویی و می قطر سحابستی
طرب گویی که اندر دل دعای مستجابستی
اگر می نیستی یکسر همه دلها خرابستی
وگر درکالبد جان را بدل هستی شرابستی
اگر این می به ابر اندر به چنگال عقابستی
از آن تا ناکسان هرگز نخوردندی صوابستی
فخر کردی که نسب داری از آبا کرام
همه مشهور به  جود و کرم و آزادی
راست گفتی پدرانت همه نیکان بودند
بد تو بودی به  حقیقت که از ایشان زادی
ای شاه ز شاهان که کند آنچه تو کردی
در ملک به شاهی ز همه شاهان فردی
آنجا که می و بزم بود اصل نشاطی
وانجا که صف رزم بود مرد نبردی
جان پدر و جان برادر به تو شادست
کز هر سه فزونی به جوانی و به مردی
هر رزم که آن هر سه نجستند تو جستی
هرکار که آن هر سه نکردند توکردی
در ملک تو افزود هر آن مال که دادی
در جان تو افزود هر آن باد که خوردی
تا دیر بماند فلک و زود بگردد
خواهم که بمانی و ازین حال نگردی
به سعی همت خویش ای اجل موید دین
خجسته دولت و پیروز اخترم کردی
چو رای خویش بیفروختی ضمیر مرا
چو بخت خویش بر اعدا مظفرم  کردی
به جاه بر همه صدران تقدمم دادی
به مال با همه میران برابرم  کردی
تو را ستایم همچون رسول را حسان
که تو به احسان حسان دیگرم کردی
کردم اندر فتح غزنین ساحری در شاعری
کرد پرگوهر دهانم پادشاه گوهری
دست رادش در دهانم در دریایی نهاد
چون ببارید از زبانم پیش او در دری
پادشا بخشد به شاعر زر و دیبا و قصب
او مرا این هر سه بخشید و جواهر بر سری
درکنارم در و فیروزه است و لعل از جود او
در وثاقم جامه رومی و زر جعفری
هرگز از محمود غازی این عطا کی یافتند
زینبی و عسجدی و فرخی و عنصری
گر زند از جود محمودی به گیتی داستان
گشت باطل جود محمودی ز جود سنجری
بخور ای سیدی به شادی و ناز
هرکجا نعمتی به چنگ آری
چرخ در بردنش شتاب کند
گر تو در خوردنش درنگ آری
ای بار خدایی که خداوند جهانی
لشکر شکن و ملک ده و ملک ستانی
دریادل و مه طلعت و خورشید ضمیری
باران سپه و ابر کف و برق سنانی
فخرست به  سلطانی تو پیر و جوان را
تا با خرد پیری و با بخت جوانی
چون مهر و سپهری و نه آنی و نه اینی
چون ابر و هژیری و نه اینی ونه آنی
چندین سخن نغز که دارد که تو داری
چندین سخن نغز که داند که تو دانی
شاهان جهان را به  گه کین و گه مهر
از تخت برانگیزی و بر تخت نشانی
با تیغ به یک ساعت ملکی بگشایی
با جام به یک لحظه  گنجی بفشانی
هرگز نبود شادی و هرگز نبود غم
آن را که برانی تو و آن را که بخوانی
در جام تو می بر صفت آب حیات است
چون خضر امیدست که جاوید بمانی
ای شاه عطا بخش که بخشنده تر از تو
چشم فلک پیر ندیدست جوانی
درویش به درگاه تو بشتافتم امروز
جود تو مرا کرد توانگر به  زمانی
شد قصه من قصه موسی که همی جست
از روشنی اندر شب تاریک نشانی
در آخر شب  گشت  کلیمی و رسولی
در اول شب بود کلیمی و شبانی
من شکر توگفتن نتوانم به تمامی
گر بر تن من گردد هر موی زبانی
همواره مدیح تو سگالم به دل و جان
کز بهر مدیح تو دلی دارم و جانی
مرا از پی خدمت شاه باید
دل و دیده و عمر و جان و جوانی
هر آن زندگانی که بی شه گذارم
مرا مرگ باشد چنان زندگانی
ولیکن مرا شاه معذور دارد
که طاقت نمیدارم از ناتوانی
گر سینه بخست شاه سنجر ما را
کم نیست خمار عشق در سر ما را
گر دل بر بود یار دلبر ما را
پیکان بدل دل است در بر ما را
بیقدرکند رخ تو لالستان را
تشویر دهد لب تو خوزستان را
ان کس که تورا قبله ترکستان دید
از بهر تو کرد قبله  ترکستان را
ای تاخته از جهان جهانبانان را
برهم زده ملک و خانه خانان را
ای وارث نامدار سلطانان را
فخرست به تو جمله مسلمانان را
شاها ادبی کن فلک بد خو را
گر چشم رسانید رخ نیکو را
گرگوی خطا کرد به چوگانش زن
ور اسب خطا کرد به  من بخش او را
شاها همه تدبیر صواب است تو را
وز بخت به فرخی جواب است تو را
آتش تیغی و نفع آب است تورا
از خاکی و نور آفتاب است تورا
جاوید شها عز و شرف باد تو را
تیغ و قلم و جام به  کف باد تو را
از تاجوران هزار صف باد تو را
صد شاه خلیفه خلف باد تو را
مهرست ظفر نگین فرمان تو را
صید است بهشت دام احسان تو را
خاک است ستاره صحن میدان تو را
گوی است زمانه خم جوگان تورا
خورشید چو بیند ای ملک رای تورا
وین فر و جمال عالم ارای تورا
جوینده شود بزمگه و جای تو را
تا سجده برد خاک کف پای تورا
خورشید فلک سجده برد رای تو را
ور سجده برد روی دلارای تورا
من خود چه  کسم که جان کنم جای تو را
جان در تن من خاک سزد پای تو را
ای شاه چو بیند آسمان رای تو را
وین طبع لطیف رامش افزای تو را
احسنت زند طلعت زیبای تو را
خواهد که شود خاک  کف پای تو را
بر خلق توراست پادشاهی ملکا
وز ماه توراست تا به ماهی ملکا
دور فلک و حکم الهی ملکا
آن باد و چنان بادکه خواهی ملکا
در زلف تو آویخته دلبندی ها
پیش خردت خیره خردمندی ها
در دل دارم که بندگیهات کنم
تا خود چه کنی تو از خداوندی ها
ای جام تو آب و آتش ناب شراب
ای خون عدو ز آتش شمشیر تو آب
گه آتش را کنی تو از آب نقاب
گه بفروزی ز روی آب آتش ناب
یازنده تر از روزشماری ای شب
تاریک تر از زلف نگاری ای شب
از روز همی یاد نداری ای شب
گویی که سپیده دم نداری ای شب
تا شاه نشاط دجله کردست امشب
اندر دل بندگان فزودست طرب
دریاست شه پاکدل پاک نسب
دریا به  میان دجله در هست عجب
کوه از صف ترکان ملک  گردد پست
ز ایشان به هنر یکی و از خصمان شصت
در مجلس و میدان شه حورپرست
دارند نهاده جام و جان برکف دست
ای شاه زمین بر آسمان داری تخت
سست است عدو تا تو کمان داری سخت
حمله سبک آری وگران داری لخت
پیری تو به تدبیر و جوان داری بخت
ای داده به تو خدای جاه پدرت
خرم به تو میران و سپاه پدرت
گر بی پدرت بماند گاه پدرت
اندی که تویی به جایگاه پدرت
بر خاک سر کوی تو ای عشق پرست
تنها نه منم فتاده شوریده و مست
چون من به سر کوی تو صد عاشق هست
از پای بیفتاده و جان بر کف دست
تا شاه گشاده دست بر تخت نشست
دست همه بیدادگران سخت ببست
دستور به دستوری شاه اندر دست
از پای فتاده را همی گیرد دست
این ابر که در شاهوار آوردست
بر شادی جشن شهریار آورده ست
آورده نثار مهرگانی هر کس
او نیز چو دیگران نثار آورده است
گر خصم نخواست از حسد کار توراست
ایزد ملکا هر آنچه او خواست نخواست
امروز که راست این سعادت که تو راست
اقبال فزون گشته و خصمان کم و کاست
گر نور مه و روشنی شمع توراست
پس سوزش وکاهش من از بهر چراست
گر شمع تویی مرا چرا باید سوخت
ور ماه تویی مرا چرا باید کاست
شاها همه آشوب ز بدخواه تو خاست
دادار جز آن خواست که بدخواه تو خواست
پیغمبری ملوک بی وحی تو راست
کارت همه معجزات را ماند راست
شاها اثر صبوح کاری عجب است
نازد به صبوح هرکه شادی طلب است
باده به همه وقت طرب را سبب است
لیکن به صبوح  کیمیای طرب است
ای شاه به دولت از جهان بهر توراست
بر جان و تن مخالفان قهر توراست
سلطانی عصر و شاهی دهر توراست
با این همه فتح ماورا النهر تو راست
ای شاه زمانه بخت پیروز تو راست
اندیشه و رای عالم افروز تو راست
شمشیر ظفرساز عدوسوز تو را ست
ز انطاکیه تا کاشغر امروز تو را ست
رخشنده چو مهرست ضمیری که تو راست
عالی چو سپهرست سریری که تو راست
فرمانده خلق است مشیری که تو راست
مخدوم جهان است وزیری که توراست
با لشکر عشق تو مباهات خوش است
با حلقه زلف تو مناجات خوش است
شطرنج که در عشق تو بازیم همی
ما برد نخواهیم که شهمات خوش است
علم تو زعلم خضر و آصف بیش است
حلم تو زحلم معن  واحنف بیش است
از صاعقه شمشیر تو را تف بیش است
وز مورچه ترکان تو را صف بیش است
آن ابر که خاطرش به خاطر برق است
وان بحر که خلق در نوالش غرق است
وان شمس  که تاج دولتش بر فرق است
طبع و دل و همت رییس الشرق است
هر چند که بر زمانه فرمان من است
فرمان تو بر تن و دل و جان من است
سلطان منم و عشق تو سلطان من است
من زان تو ام همه جهان زان من است
مخلوق فراوان است الله یکی است
وانجا که حقیقت است درگاه یکی است
هستند ستارگان بسی  ماه یکی است
بسیار ملک هست  ملکشاه یکی است
دولت  که همه جهان به سنجر دادست
داند به  یقین که خوب و درخور دادست
سنجر که وزارت به مظفر دادست
شک نیست که حق به  دست حقور دادست
نور ملک ای ملک به نام تو درست
دور فلک ای ملک به دام تو درست
کان ظفر ای ملک به  کام تو درست
جان طرب ای ملک به جام تو درست
آتش تیغی و تا به محشر تف توست
باران صفتی و هفت کشور صف توست
جم دولتی و قوام دین آصف توست
دریاکفی و همه جهان درکف توست
ای شاه دل روشن تو جوشن توست
عالم شده روشن از دل روشن توست
پریدن جبریل به پیرامن توست
صید ملک الموت سر دشمن توست
ای یار چو روزگار یار من و توست
بس کس که حسود روزگار من و توست
این باده که اندوه گسار من و توست
برگیر و بیا که  کار کار من و توست
دولت  که تو را داد به من زایل نیست
وین دل که مرا داد به تو غافل نیست
از دولت و دل هر چه رود باطل نیست
بی دولت و دل مراد کس حاصل نیست
تا دین باشد به جز یکی یزدان نیست
تا ملک بود به جز یکی سلطان نیست
بر هر دو برون از آن و زین فرمان نیست
آن بی  این نیست هرگز این بی  آن نیست
بیدادی و فتنه در جهان آیین نیست
شادند جهانیان و کس غمگین نیست
گل هست به باغ ملک اگر نسرین نیست
رکن الدین هست اگر معزالدین نیست
در عشق توام امید بهروزی نیست
وز عهد شب وصال تو روزی نیست
از آتش تو دلم چرا می سوزد
چون هیچ تو را عادت دلسوزی نیست
در راه نسا ای ملک پاک سرشت
جز سنگ ندیدم به دل سبزه و کشت
دوزخ دره ای گذاشتم ناخوش و زشت
چون پیش تو آمدم رسیدم به بهشت
آن کس که چراغ مهر تو در بر یافت
در خاک به فر دولت تو زر یافت
وان کس که خیال کین تو در سر یافت
در آب ز روی خویش نیلوفر یافت
تا از برم آن یار پسندیده برفت
آرام و قرار از دل شوریده برفت
خون دلم از دیده رواست از آنک
از دل برود هر آنچه از دیده برفت
ای شاه فلک یاد تو را نوش گرفت
شمشیر تو را ظفر در آغوش  گرفت
اقبال تو را غاشیه بر دوش گرفت
اد بار مخالف تو را گوش گرفت
گر یابد زهره آگهی از نامت
خواهد که به جای می بود در جامت
گر ماه ز چرخ بشنود پیغامت
آید به  زمین و اوفتد در دامت
ای راحت جان ما ز دو مرجانت
رنج دل ما زچشم پر دستانت
ما راکه جراحت است بر سینه و دل
بر سینه ز تیر و بر دل از پیکانت
از تیغ چو آب تو به رزم آتش زاد
تا خصم ز باد حمله در خاک افتاد
از بیم دلش پرآتش و سر بر باد
دو دیده پرآب روی بر خاک نهاد
خالق همه اقبال خلایق به تو داد
تا دهر بود بقای اقبال تو باد
تو باده به  دست همچنین با دل شاد
بدخواه تو جان و خان و مان داده به  باد
باکم ز منی پای تو اندر گل باد
با به ز تویی مراد من حاصل باد
گر دل پس از این هوای تو خواهد جست
لعنت ز خدای بر من و بر دل باد
هرگز دل تو به هیچکس شاد مباد
وز بند تو بنده تو آزاد مباد
تا عشق تو را دلم عمارت نکند
ویران شده عشق تو آباد مباد
گیتی ملکا جز به تو آباد مباد
در عادت تو جز هنر و داد مباد
خصم تو ز بند محنت آزاد مباد
هر کاو به تو شادی نکند شاد مباد
هر کار که هست جز به  کام تو مباد
هر خصم  که هست جز به دام تو مباد
هر شاه که هست جز غلام تو مباد
هر خطبه که هست جز به نام تو مباد
ای ناصر دین ناصر تو یزدان باد
اقبال تو در تن سعادت جان باد
گردون به مراد رای تو گردان باد
وز گردش آن هر چه تو خواهی آن باد
دلها همه در زلف تو آویخته باد
جانها همه از طبع تو آمیخته باد
هر شور که در جهان برانگیزد چرخ
آن شور ز جعد زلفت انگیخته باد
ایزد ملکا سعادت جم به تو داد
ملک همه شاهان مقدم به تو داد
چون تاج و سریر و تیغ و خاتم به تو داد
شاهی به تو ختم کرد و عالم به تو داد
تا دولت تو به گرد گردون گردد
گردون همه بر فال همایون  گردد
ور با تو ستاره ای دگرگون گردد
تیره شود و ز چرخ بیرون  گردد
ای از همه خسروان چو افریدون فرد
وز دولت تو رسیده بر گردون گرد
ای  گشته به دولت تو روزافزون مرد
ایزد به تو این جهان ا همه ا میمون  کرد
ای صدر جهان هرکه می کین تو خورد
از رنج خمارگشت با ناله و درد
گر شیر سیه بود به هنگام نبرد
شد عاقبت کار به حال سگ زرد
عشقت صنما به روی  زردم دارد
وز کام و هوای خویش فردم دارد
این خود صنما قاعده بخت من است
با هر که وفا کنم به دردم دارد
جانی که زمهر توست نقصان نبرد
دردی که زکین توست درمان نبرد
هرکس که تورا به طوع فرمان نبرد
گر عالم جان شود ز تو جان نبرد
تا عصمت ایزدت نکوخواه نکرد
توقیع تو اعتصمت بالله نکرد
هرگز ستمی بر دل تو راه نکرد
ایزد به غلط تو را شهنشاه نکرد
ایزد که بنای دولتت عالی کرد
نگذاشت که خصم با تو محتالی کرد
گر خصم نکرد دل ز کینت خالی
اندیشه تو جهان ازو خالی کرد
چون شاه جهان کمان کشیدن گیرد
پیروزی از آسمان رسیدن گیرد
هر تیر کز آن کمان پریدن گیرد
صبحی دگر از ظفر دمیدن  گیرد
هر تیر که شاه تیر گیر اندازد
گویی که ز گردون اثیر اندازد
دشمن ز نهیب او چو تیر اندازد
گویی که ز چنبران ا به زیرا اندازد
ای شاه زمین فلک سریرتو سزد
مریخ به جدی پر تیر تو سزد
خورشید نگویم که دبیر تو سزد
یک نقطه ز اتوقیع ا وزیر تو سزد
سلطان علم عدل به هر عالم زد
درکشور روم عالمی بر هم زد
هر دم ز قیاس عیسی مریم زد
نگذاشت که نیز هیچ کافر دم زد
من با تو بتا نفس نمی یارم زد
در موکب تو جرس نمی یارم زد
جان میدهم و نفس نمی یارم زد
دست از تو به هیچ کس نمی یارم زد
چون شاه سرای پرده بر هامون زد
از دجله و نیل خیمه تا جیحون زد
چون باره تازی از میان بیرون زد
کیمخت زمین ز گرد بر گردون زد
هر شب که وصال یار دلبر باشد
شب زورق و ماه باد صرصر باشد
وان شب که فراق آن سمن بر باشد
شب کشتی و آفتاب لنگر باشد
گر نعمت دشمنت ز حد بیرون شد
بنگر که به عاقبت ز محنت چون شد
از قارون  گر به مال و گنج افزون شد
در زیر زمین نهفته چون قارون شد
تا فتح تو تاریخ مسلمانی شد
پیروزی تو اصل جهانبانی شد
تا خان ز سیاست تو زندانی شد
از بیم تو چشم خانیان خانی شد
چون شاه سوی تخت سرافراز آمد
پیرامن او بخت به پرواز آمد
آن روز ز تخت شاهی آواز آمد
کامروز مسیح از آسمان باز آمد
چون رخ بگشاد آن نگار دلبند
جای صلوات باشد و جای سپند
احسنت زند ستاره از چرخ بلند
آن مادر راکه چون تو زاید فرزند
گر ابر به جود خویشتن را چو تو خواند
فراش تو بود او همی گرد نشاند
هر چند بسی  گهر پراکند و فشاند
آخر گهرش نماند و بی کار بماند
از هیبت تو به روم کفار نماند
وز نصرت تو به روم زنار نماند
با عدل تو در زمانه تیمار نماند
با جود تو در خزانه دینار نماند
در عشق تو ای صنم مرا رای نماند
وان طبع لطیف حکمت آرای نماند
بر جای همی بود دلم بی غم تو
تا جای غم تو گشت بر جای نماند
ای شاه بنای ملک محکم به تو ماند
باغ ظفر و فتوح خرم به تو ماند
شاهنشهی از نژاد آدم به تو ماند
رفتند مخالفان و عالم به تو ماند
در عشق تو زیر و بم هم آواز منند
اندیشه و باد سرد دمساز من اند
خاموشی و صبر خازن راز من اند
رنگ رخ و آب دیده غماز من اند
تیراندازان همه گرو در بستند
بردند گمان که با ملک همدستند
آخر همه عاجز و خجل بنشستند
وز شرم ملک تیر و کمان بشکستند
خصمان تو لاف سپر زرد زدند
شش پنج به  گاه ماندن نرد زدند
گر سرد سخن شدند وا مرد زدند
با دولت تو بر آهن سرد زدند
چون باز خیال تو پر و بال زند
در جان رهی عشق تو چنگال زند
آن کس  که نه از وصال تو نال زند
شاید که ز چشم خویش قیقال زند
هر شب که رهی فال ز روی تو زند
مرغی شود و بال به سوی تو زند
هر نعره که پاسبان کوی تو زند
گویی که زجان مهرجوی تو زند
ترکان ملک با خرد و باهوشند
حور شبه زلف و دیو آهن پوشند
دیوند چو روز رزم جان را کوشند
حورند چو پیش تخت شه می نوشند
خصمان ملک چو جغد در ویرانند
دایم همه را همچو مگس میرانند
خود را چو همای از چه قبل می دانند
کز چشم چو سیمرغ همی پنهانند
گر بر فلک از تاجوران راه کنند
وز قدرت و قدر دست بر ماه کنند
ور دست فلک ز دهر کوتاه کنند
آخر همه خطبه بر ملکشاه کنند
ای شاه تورا ماه نگین خواهد بود
زیر قدمت ملک زمین خواهد بود
ملک تو ز روم تا به چین خواهد بود
ما فال زدیم و همچنین خواهد بود
تا چند دل تو چشمه نور بود
زان چشمه نور چشم بد دور بود
ملک و سپه و خزینه معمور بود
آن خسرو را که چون تو دستور بود
از عمر شبی به  کام دل دوشم بود
کاواز سرود و رود درگوشم بود
بگذشته و بامداد فرموشم بود
مهتاب نبود و مه در آغوشم بود
حیرت همه در درنگ و سنگ تو بود
نصرت همه در شتاب و جنگ تو بود
تا پر عقاب بر خدنگ تو بود
دشمن چو کبوتری به چنگ تو بود
هرکس که سزای افسر وگاه بود
خدمتگر این خدمت درگاه بود
در روی زمین اگر بسی شاه بود
شاه همه سنجر ملکشاه بود
هر بزم که کردی همه بهروزی بود
کار تو نشاط و مجلس افروزی بود
هر رزم که کردی همه پیروزی بود
هرچ آن دگری خواست تو را روزی بود
دجله ملکا زمان زمان بفزاید
تا با تو به جود اخویش ا پهلو ساید
چون دجله هزار اگر تو را پیش آید
در جنب دل تو قطره ای ننماید
خرگه زند وکارکسی نگشاید
مطبخ زند و نان به کسی ننماید
گر دود به مطبخش درآید شاید
کز مطبخ او دود همی برناید
سلطان جهان برکیارق باید
کز دولت او جهان همی آراید
بس برناید تا هنرش بفزاید
بندد کمر و همه جهان بگشاید
از درگه تو ملوک را تاج آید
در همت تو هزار معراج آید
توقیع تو چون به  دست محتاج آید
چون کعبه بود که بیش حجاج آید
شاها چو دلت در صف تدبیر آید
او را مدد از عالم تقدیر آید
تیغ تو جهان گرفت آری شک نیست
آن راکه تو برکشی جهانگیر آید
چون آتش خاطر مرا شاه بدید
از خاک مرا بر زبر ماه کشید
چون آب یکی ترانه از من بشنید
چون باد یکی مرکب خاصم بخشید
حوران سپاهت ای شه شیر شکر
در آب روان همی نمایند صور
آن است مرادشان که باشند مگر
در خدمت مجلس تو استاده کمر
دست ملک ملوک عالم  سنجر
بحری است  که در جهان چنان نیست دگر
چون باد سخاکند بر آن بحرگذر
موجش همه در باشد و آبش همه زر
چون بر دل و سر نهم دو دست ای دلبر
می پیش من آوری  که بستان و بخور
جانا زکف تو چون ستانم ساغر
دستی بر دل نهاده دستی بر سر
ای رفته ز خانه مدتی سوی سفر
باز آمده سوی خانه با فتح و ظفر
هرگز سفری چنین  که کردست دگر
افروخته روی ملک و افراخته سر
چون نرگس اگر نهیم در خاکستر
ور داریم اندر آب چون نیلوفر
ور بسپریم به پای همچون  گل تر
از شرم تو چون بنفشه بر نارم سر
هستند به بزمت ای شه شیر شکار
مرغان شبه تن و عقیقین منقار
از بهر نشاط تو به روزی صد بار
آیند همی چو مطربان در گفتار
شاها خردت هست به می خوردن یار
شاید که شب و روز همین داری کار
می خوردن تو فلک چو بیند هر بار
خواهد که کند ستارگان بر تو نثار
ای دشمن تو به قبضه قهر اندر
رای تو بصر به دیده دهر اندر
شکر تو فریضه  ست به  هر شهر اندر
خاصه به دیار ماورالنهر اندر
هرگز نشوم من از بت و باده صبور
کز بت همه راحت است و از باده سرور
از دست و کنار خویش کی دارم دور
پرورده آفتاب و برکرده حور
ای شاه کجا گرم کنی باره بور
صدگور بیفکنی به یک بار به زور
گر بهمن و بهرام برآیند ازگور
گویند که کار توست افکندن گور
خستی دل من به غمزه ای بدر منیر
چونانکه ملک سینه من خست به تیر
در سینه و دل کنون دو پیکان دارم
از سینه و دل هر دو برون آمده گیر
گر بخت بلند خواهی و عمر دراز
از دولت برکیارقی سر بفراز
گر کالبد ملوک جان یابد باز
از وی همه برکیارق آید آواز
از کوی تو تا کوی من ای شمع طراز
دریاست ز اشک من همه راه دراز
گر هست درآمدن به کشتیت نیاز
زان دل که زمن ربوده ای کشتی ساز
چون چشم تو بر دلم شود تیر انداز
زلف تو شود پیش دلم جوشن ساز
کوته نکنم دو دست از آن زلف دراز
کاو تیر به جوشن از دلم دارد باز
از جور قد بلند و موی پستش
وز کافری نرگس  بی می  مستش
گریان به کلیسیا شوم بنشینم
ناقوس به یک دست و به دستی دستش
شاهی که به رزم کاویان داشت درفش
گر زنده شود پیش تو بردارد کفش
ای کرده دل خصم خلاف تو بنفش
بشت است دل خصم و خلاف تو درفش
در عشق تو بی روان نوان بودم دوش
آشفته دل و رمیده جان بودم دوش
مرغی که به تیغ نیم بسمل گردد
دور از بر تو راست چنان بودم دوش
دستور و شهنشه از جهان رایت خوش
بردند و مصیبتی نیامد زین بیش
بس دل  که شدی ز مرگ شاهنشه ریش
گر کشتن دستور نبودی از پیش
نشناخت ملک سعادت اختر خویش
در منقبت وزیر خدمتگر خویش
بگماشت بلای تاج برکشور خویش
تا در سر تاج کرد آخر سر خویش
چون ابر کف تو بیند ای خسرو شرق
از تو نکند به جود تا دریا فرق
گردد خجل و شود به آب اندر غرق
از رشک بگرید و برو خندد برق
تا دید زمانه در دلم غایت عشق
در پیش دلم همی کشد رایت عشق
گر وحی زآسمان گسسته نشدی
درشان دل من آمدی آیت عشق
چشمی دارم ز اشک پیمانه عشق
جانی دارم ز سوز پروانه عشق
هر روز منم مقیم درخانه عشق
هشیار همه جهان و دیوانه عشق
ای کرده همه جهان ز ناپاکان پاک
هرگز نبود تو را ز ناپاکان باک
ای خسرو پاک پیکر ازگوهر خاک
ای گوهر پاک احسن الله جزاک 
سقای ملک گرفت چنگ اندر چنگ
ساقی بنهاد باده مرجان رنگ
هنگام صبوح ای ملک با فرهنگ
از ساقی باده خواه و از سقا چنگ
ای تیغ تو با قوت مریخ و زحل
رای تو چو آفتاب در برج جمل
گر خصم تو بر چرخ گریزد به مثل
در دامن عمر او رسد دست اجل
از روضه حسن تو نگاری رسدم
وز موکب وصل تو غباری رسدم
تا چند کشند و چند افروزندم
من سوخته ام چرا همی سوزندم
ای سیمبر از عشق تو در رشته شدم
در خون دل از غم تو آغشته شدم
در بادیه فراق سرگشته شدم
تو زنده بمانیا که من کشته شدم
هر شب غم تو به مه اشارت کندم
وز چشم پر آب خواب غارت کندم
یک شب نگذارد که کنم دیده فراز
چندان که خیال تو زیادت کندم
ای یار شبی که بی رخت بگذارم
پروین بود از غم تو آن شب یارم
یک نیمه زشب چشم به پروین دارم
یک نیمه همی ز چشم  پروین بارم
گرچه دل و سینه  کان گوهر دارم
رخساره زرنج هر دو چون زر دارم
کان بسته زلف ماه دلبر دارم
وین خسته تیر شاه سنجر دارم
هر شب ز غم تو دل ز جان برگیرم
پندی که خرد دهد من آن نپذیرم
تا روز نهد خیال تو در پیشم
صد چشمه و من ز تشنگی می میرم
گه سرو بلند حله بوشت خوانم
گه ماه تمام باده نوشت خوانم
ارزان بخری و رایگان بفروشی
ارزان خر و رایگان فروشت خوانم
ای  گوی زنخ سخن ز کویت  گویم
وی موی میان ز عشق مویت مویم
گر آب شوم  گذر به جویت جویم
ور سر و شوم به پیش رویت رویم
مستم ملکا و هر چه اکنون گویم
موزون نشمارم ارچه موزون گویم
گویی که تورا شعر سبک بایدگفت
با رطل  گران شعر سبک چون  گویم
چشم من و چشم آن بت تنگ دهان
در بیع و شری شدند و در سود و زیان
کردند یکی بیع زما هر دو نهان
آن آب بدین سپرد و این خواب بدان
تیغ ملک شرق خداوند جهان
شیری است تنش به جمله چنگال و دهان
چون ناخن او باز شود با دندان
در ناخن سرگیرد و در دندان جان
هر شاه که داشت دولت و بخت جوان
هر دو یله کرد و خود برون شد زمیان
ایزد چو تو را کرد شهنشاه جهان
هر دو به تو داد وگفت جاوید بمان
نه با منی ار چه همنشینی با من
ای بس دوری  که از تو بینم تا من
در من نرسی تا نشوم یک پا من
کاندر ره عشق یا تو لنگی یا من
رفتی و به یک بارگرفتی کم من
کشته شدم و نداشتی ماتم من
داغ تو بسوخت این دل پر غم من
ای داغ تو گرم سرد کردی دم من
بگرفت شها قضای بد دامن من
تا لشکر غم نشست پیرامن من
گر خست به تیر تو دل روشن من
بخت تو نگاه داشت جان در تن من
ای چرخ کمر مبند برکینه من
بگزار حق خدمت دیرینه من
آسایش سینه مرا درمان کن
کاسایش سینه هاست در سینه من
نازید به گرز گاوسار افریدون
در دست تو گرز شیر سارست کنون
از تو فرق است تا به افریدون چون
چونانکه ز شیر شرزه تا گاو زبون
گر حاجب و چاوش تو ای ناصر دین
برکشور روم و چین گشایند کمین
فغفور از آن بترسد و قیصر از این
این والی روم گردد آن شحنه چین
ای شاه زتو تخت همی نازد و زین
وز دولت تو داد همی یابد دین
تا روی زمین گرفته ای زیر نگین
خصمان تو رفته اند در زیر زمین
ای حیدر و جمشید به شمشیر و نگین
دارنده دولتی و دارنده دین
در ملک تو همچو آفتابی به یقین
او هفت فلک دارد و تو هفت زمین
ای شاه جهان دو گوشه روی زمین
در قبضه ملک توست تایوم الدین
تیغ تو همی کند شبیخون و کمین
یک ساله بر آن گوشه و یک ساله بر این
ای برده به شمشیر همه ملک تگین
آورده همه ملک تگین زیر نگین
پیروزی و نصرت تو بر روی زمین
آرایش دولت است و افزایش دین
زین فتح  که  کرد شاه در کشور چین
هم ملک همی نازد و هم دولت و دین
هر مملکتی که هست بر روی زمین
بوالفتح ملکشاه کند فتح چنین
خصمی که ستم بود همه همت او
کردند به  کره عالمی خدمت او
آمد به سر آن مرتبه و حشمت او
مالک تن او برد و ملک نعمت او
سروی که بنفشه برگل آمد بر او
اقبال رسانید به گردون سر او
ماییم به مهر و دوستی در خور او
فرمانده عالمیم و فرمانبر او
خصمی که بر او فسوس کرد اختر او
او را عملی داد نه اندر خور او
گر عهد تو بشکست دل اندر بر او
سر دل او گشت قضای سر او
ای نور مه از جمال رخساره تو
ای ظلمت شب ز خال رخساره تو
هرگز نفسی مباد کاین دیده من
خالی بود از خیال رخساره تو
ای کرده سپهر و اختران یاری تو
فخرست جهان را ز جهانداری تو
مستند مخالفان ز هشیاری تو
بخت همه خفته شد ز بیداری تو
ای شاه چو آسمان کمان داری تو
وز تیر ستاره روان داری تو
نشکفت که شاهی و جهان داری تو
تا دست زده در آسمان داری تو
خورشید بر آسمان نپیماید راه
زان  گونه که بر زمین سپه راند شاه
جز شاه ملکشاه به یک نیمه ماه
از دجله به جیحون که کشیدست سپاه
دارند همه شگفت میران سپاه
از ابلق شاه و ابرش فرخ شاه
فرق است میان هر دو سبحان الله
کین سیر زحل دارد و آن رفتن ماه
خصمان تو رسم بد نهادند همه
بر ملک در فتنه  گشادند همه
چون عهد تو را به باد دادند همه
از چرخ به خاک درفتادند همه
ای پیش تو حاسدانت  را سنگی نه
در جنب تو دشمنانت   را رنگی نه
ملک از ملکان بری و آهنگی نه
لشکر شکنی و در میان جنگی نه
پروین و ستارگان گردون پیمای
اندر شب هجر تو نجنبند ز جای
گویی توکه دست هجرت ای بزم آرای
دارد به فسونی هر یکی را بر پای
افروخته دولت شه عالم رای
ملک افزای است و عدل گستر همه جای
زین دولت عدل گستر ملک افزای
جشم بد خلق دور داراد خدای
ای رایت و رای تو همایون چو همای
وای نامه و ا نام ا تو رسیده همه جای
گیتی چو سرایی به تو دادست خدای
شاهان جهان تورا غلامان سرای
شاها در فتح بر تو بگشاد خدای
منشور ظفر به تو فرستاد خدای
چون عالم بر تو راست بنهاد خدای
هرچ آن پدرت خواست تورا داد خدای
دامی که در آن دام شکارم کردی
در حلقه او تو بیقرارم کردی
ای فتنه روزگار در حسرت خویش
انگشت نمای روزگارم کردی
ای عشق تو عمرم به کران آوردی
ای هجر تنم را به فغان آوردی
ای دل تو مرا کار به جان آوردی
ای دیده دلم را به زبان آوردی
از بهر جمال چهره همچو پری
دستت به سوی آینه تا چند بری
از بس  که همی به آینه درنگری
بر چهره خویشتن ز من فتنه تری
در بر ملکا دل توانگر داری
دریای محیط است که در بر داری
تا برکف جام و بر سر افسر داری
مه بر کف و آفتاب بر سر داری
ای باخته عشق در جهان با دگری
نوشیده سبک می  گران با دگری
در مذهب دوستی روا نیست چنین
من بی  تو به غم تو شادمان با دگری
هر سال به کار ملک بیدار تری
چون  گوی زنی شها و چوگان بازی
هر روز سخی تری و دیندارتری
چوگان ز خمیده قد ایشان سازی
هر دم زا دمی ا خجسته دیدار تری
با خیل مخالفان نبرد آغازی
هرچند که مهتری نکوکارتری
سرشان بدل گوی همی اندازی
زاهد نکند توبه به زهد ای ساقی
هرچند عیان عمل نمود ای ساقی
پرکن قدحی شراب زود ای ساقی
کاندر ازل آنچه بود بود ای ساقی
خور گوید کاشکی که زرین تنمی
تا جام شراب شاه شیر اوژنمی
مه  گوید کاشکی من از آهنمی
تا نعل ستور شاه گیتی  منمی
ای شاه نگویمت که چون گردونی
زیراکه به قدر و جاه از او افزونی
از قدر و محل همی ندانم چونی
گویی که ز وهم آدمی بیرونی
این مجلس شاه و گل فشان اندروی
خلدست و نعیم جاودان اندروی
وین خانه و این آب روان اندر وی
چرخ است و ره کاهشکان اندر وی
لبیک دهد بخت چو آواز دهی
تکبیرکند چو رزم را ساز دهی
آن را که به دست خویش بگماز دهی
اقبال گذشته را بدو باز دهی
یار از غم من خبر ندارد گویی
یا خواب به من  گذر ندارد گویی
تاریکترست هر زمانی شب من
یارب شب من سحر ندارد گویی
ای ماه کمان شهریاری گویی
یا ابروی آن طرفه نگاری گویی
نعلی زده از زر عیاری گویی