
  	
مه من بجلوه گاهی که ترا شنودم آنجا
جگرم ز غصه خون شد که چرا نبودم آنجا
گه سجده خاک راهت بسرشک می کنم گل
غرض آنکه دیر ماند اثر سجودم آنجا
من و خاک آستانت که همیشه سرخ رویم
بهمین قدر که روزی رخ زرد سودم آنجا
بطواف کویت آیم همه شب بیاد روزی
که نیازمندی خود بتو می نمودم آنجا
پس ازین جفای خوبان ز کسی وفا نجویم
که دگر کسی نمانده که نیازمودم آنجا
بسر رهش هلالی ز هلاک من کرا غم
چو تفاوتی ندارد عدم و وجودم آنجا
سعی کردم که شود یار ز اغیار جدا
آن نشد عاقبت و من شدم از یار جدا
از من امروز جدا می شود آن یار عزیز
همچو جانی که شود از تن بیمار جدا
گر جدا مانم ازو خون مرا خواهد ریخت
دل خون گشته جدا دیده خونبار جدا
زیر دیوار سرایش تن کاهیده من
همچو کاهیست که افتاده ز دیوار جدا
من که یک بار بوصل تو رسیدم همه عمر
کی توانم که شوم از تو بیک بار جدا
دوستان قیمت صحبت بشناسید که چرخ
دوستان را ز هم انداخته بسیار جدا
غیر آن مه که هلالی بوصالش نرسید
ما درین باغ ندیدیم گل از خار جدا
ای نور خدا در نظر از روی تو ما را
بگذار که در روی تو بینیم خدا را
تا نکهت جان بخش تو همراه صبا شد
خاصیت عیسیست دم باد صبا را
هر چند که در راه تو خوبان همه خاکند
حیفست که بر خاک نهی آن کف پا را
پیش تو دعا گفتم و دشنام شنیدم
هرگز اثری بهتر ازین نیست دعا را
می خواستم آسوده بکنجی بنشینم
بالای تو ناگاه بر انگیخت بلا را
آن روز که تعلیم تو می کرد معلم
بر لوح تو ننوشت مگر حرف وفا را
گر یار کند میل هلالی عجبی نیست
شاهان چه عجب گر بنوازند گدا را
بچشم لطف اگر بینی گرفتاران رسوا را
بماهم گوشه چشمی که رسوا کرده ای ما را
پس از مردن نخواهم سایه طوبی ولی خواهم
که روزی سایه برخاکم فتد آن سرو بالا را
حذر کن از دم سرد رقیب ای نوگل خندان
که از باد خزان آفت رسد گلهای رعنا را
دلا تا می توان امروز فرصت را غنیمت دان
که در عالم نمی داند کسی احوال فردا را
زلال خضر باشد خاک پایت جای آن دارد
که ذوق خاکبوسی بر زمین آرد مسیحا را
هلالی را چه حد آنکه بر ماه رخت بیند
بعشق ناتمام او چه حاجت روی زیبا را
ز روی مهر اگر روزی ببینی یک دو شیدا را
بماهم گوشه چشمی که شیدا کرده ای ما را
بهر جا پا نهی آنجا نهم صد بار چشم خود
چه باشد آه اگر یک باره بر چشمم نهی پا را
مرا گر در تمنای تو آید صد بلا بر سر
ز سر بیرون نخواهم کرد هرگز این تمنا را
چو در بازار حسن از یک طرف پیدا شدی ناگه
خریداران یوسف برطرف کردند سودا را
شنیدم این که فردا ماه من عزم سفر دارد
بمیرم کاش امروزت نبینم روی فردا را
هلالی را بیک دیدن غلام خویشتن کردی
عجب بیناییی کردی بنازم چشم بینا را
از آن تنهایی ملک غریبی شد هوس ما را
که روزی چند نشناسیم ما کس را و کس ما را
ز دست ما اگر پا بوس خوبان بر نمی آید
همین دولت که خاک پای ایشانیم بس مارا
براه محمل جانان چنان بیخود نیم امشب
که هوش رفته باز آید بفریاد جرس ما را
بآب چشم ما پرورده شد خار و خس کویش
ولی گلهای حسرت میدمد زان خار و خس ما را
گر از دل هر نفس این آه عالم سوز برخیزد
کسی دیگر نخواهد ساخت با خود همنفس ما را
ز دست ما کشیدی طره و صد جا گره بستی
که کوته گردد و دیگر نباشد دسترس ما را
هلالی روزگاری شد که دور از گلشن رویش
فلک دل تنگ میدارد چو مرغان قفس ما را
گه گهم خوانی و گویی که چه حالست ترا
حال من حال سگان این چه سوالست ترا
می کنم یاد تو و میروم از حال بحال
من باین حال و نپرسی که چه حالست ترا
سالها شد که خیال کمرت می بندم
هرگزم هیچ نگفتی چه خیالست ترا
ای گل باغ لطافت ز خزان ایمن باش
که هنوز اول نوروز جمالست ترا
وصف حسن تو چه گویم که ز اسباب جمال
هر چه باید همه در حد کمالست ترا
نوبت کوکبه ماه منست ای خورشید
بیش ازین جلوه مکن وقت زوالست ترا
عمر بگذشت هلالی بامید دهنش
خود بگو این چه تمنای محالست ترا
ترک یاری کردی و من هم چنان یارم ترا
دشمن جانی و از جان دوست تر دارم ترا
گر بصد خار جفا آزرده سازی خاطرم
خاطر نازک ببرگ گل نیازارم ترا
قصد جان کردی که یعنی دست کوته کن ز من
جان بکف بگذارم و از دست نگذارم ترا
گر برون آرند جانم را ز خلوتگاه دل
نیست ممکن جان من کز دل برون آرم ترا
یک دو روزی صبر کن ای جان بر لب آمده
زانکه خواهم در حضور دوست بسپارم ترا
این چنین کز صوت مطرب بزم عیشم پر صداست
مشکل آگاهی رسد از ناله زارم ترا
گفته ای خواهم هلالی را بکام دشمنان
این سزای من که با خود دوست میدارم ترا
من کیستم تا هر زمان پیش نظر بینم ترا
گاهی گذر کن سوی من تا در گذر بینم ترا
افتاده بر خاک درت خوش آنکه آیی بر سرم
تو زیر پا بینی و من بالای سر بینم ترا
یک بار بینم روی تو دل را چه سان تسکین دهم
تسکین نیابد جان من صد بار اگر بینم ترا
از دیدنت بیخود شدم بنشین ببالینم دمی
تا چشم خود بگشایم و بار دگر بینم ترا
گفتی که هر کس یک نظر بیند مرا جان میدهد
من هم بجان در خدمتم گر یک نظر بینم ترا
صد بار آیم سوی تو تا آشنا گردی بمن
هر بار از بار دگر بیگانه تر بینم ترا
تا کی هلالی را چنین زین ماه میداری جدا
یارب که ای چرخ فلک زیر و زبر بینم ترا
جان خوشست اما نمیخواهم که جان گویم ترا
خواهم از جان خوشتری باشد که آن گویم ترا
من چه گویم کانچنان باشد که حد حسن تست
هم تو خود فرماکه چونی تا چنان گویم ترا
جان من با آنکه خاص از بهر کشتن آمدی
ساعتی بنشین که عمر جاودان گویم ترا
تا رقیبان را نبینم خوشدل از غمهای خویش
از تو بینم جور و با خود مهربان گویم ترا
بسکه میخواهم که باشم با تو در گفت و شنود
یک سخن گر بشنوم صد داستان گویم ترا
قصه دشوار خود پیش تو گفتن مشکلست
مشکلی دارم نمیدانم چه سان گویم ترا
هر کجا رفتی هلالی عاقبت رسوا شدی
جای آن دارد که رسوای جهان گویم ترا
یار ما هرگز نیازارد دل اغیار را
گل سراسر آتشست اما نسوزد خار را
دیگر از بی طاقتی خواهم گریبان چاک زد
چند پوشم سینه ریش و دل افگار را
بر من آزرده رحمی کن خدا را ای طبیب
مرهمی نه کز دلم بیرون برد آزار را
باغ حسنت تازه شد از دیده گریان من
چشم من آب دگر داد آن گل رخسار را
روز هجر از خاطرم اندیشه وصلت نرفت
آرزوی صحت از دل کی رود بیمار را
حال خود گفتی بگو بسیار و اندک هرچه هست
صبر اندک را بگویم یا غم بسیار را
دیدن دیدار جانان دولتی باشد عظیم
از خدا خواهد هلالی دولت دیدار را
من کیم بوسه زنم ساعد زیبایش را
گر مرا دست دهد بوسه زنم پایش را
چشم ناپاک بر آنچهره دریغست دریغ
دیده پاک من اولیست تماشایش را
ناز میبارد از آن سرو سهی سر تا پا
این چه نازست بنازم قد و بالایش را
خواهم از جامه جان خلعت آن سرو روان
تا در آغوش کشم قامت رعنایش را
جای او دیده خونبار شد ای اشک برو
هر دم از خون دل آغشته مکن جایش را
هیچ کس دل بخریداری یاری ندهد
که بهم بر نزند حسن تو سودایش را
زان دو لب هست تمنای هلالی سخنی
کاش گویی که بر آرند تمنایش را
آرزومند توام بنمای روی خویش را
ور نه از جانم برون کن آرزوی خویش را
جان در آن زلفست کمتر شانه کن تا نگسلی
هم رگ جان مرا هم تار موی خویش را
خوبرو را خوی بد لایق نباشد جان من
همچو روی خویش نیکو ساز خوی خویش را
چون بکویت خاک گشتم پایمالم ساختی
پایه بر گردون رساندی خاک کوی خویش را
آن نه شبنم بود ریزان وقت صبح از روی گل
گل ز شرمت ریخت بر خاک آبروی خویش را
مرده ام عیسی دمی خواهم که یابم زندگی
همره باد صبا بفرست بوی خویش را
بارها گفتم هلالی ترک خوبان کن ولی
هیچ تاثیری ندیدم گفتگوی خویش را
یار چون در جام می بیند رخ گل فام را
عکس رویش چشمه خورشید سازد جام را
جام می بر دست من نه نام نیک از من مجوی
نیک نامی خود چه کار آید من بد نام را
ساقیا جام و قدح را صبح و شام از کف منه
کین چنین خورشید و ماهی نیست صبح و شام را
فتنه انگیزست دوران جام می در گردش آر
تا نبینم فتنهای گردش ایام را
از خدا خواهد هلالی دم بدم جام نشاط
کو حریفی تا بساقی گوید این پیغام را
یک دو روزی می گذارد یار من تنها مرا
وه که هجران می کشد امروز یا فردا مرا
شهر دلگیرست تا آهنک صحرا کرد یار
میروم شاید که بگشاید دل از صحرا مرا
یار آنجا و من این جا وه چه باشد گر فلک
یار را این جا رساند یا برد آنجا مرا
ناله کمتر کن دلا پیش سگانش بعد ازین
چند سازی در میان مردمان رسوا مرا
غیر بدنامی ندارم سودی از سودای عشق
مایه بازار رسواییست این سودا مرا
می کشم گفتی هلالی را باستغنا و ناز
آری آری می کشد آن ناز و استغنا مرا
بی تو چندان که محنتست مرا
با تو چندان محبتست مرا
مردم و سوی من نمی نگری
بنگر کین چه حسرتست مرا
رخ نهفتی ولی بدیده دل
در جمال تو حیرتست مرا
نسبت من چه می کنی برقیب
با رقیبان چه نسبتست مرا
خوار شد بر درت هلالی و گفت
این نه خواریست عزتست مرا
شوق درون بسوی دری می کشد مرا
من خود نمیروم دگری میکشد مرا
با آن مدد که جذبه عشق قوی کند
دیگر بجای پر خطری میکشد مرا
تهمت کش صلاحم وزین لعبتان مدام
خاطر بلعب عشوه گری میکشد مرا
صد میل آتشین بگناه نگاه گرم
در دیده تیزی نظری میکشد مرا
خاکم مگر بجانب خود میکشد که دل
بیخود بخاک رهگذری میکشد مرا
من آنقدر که هست توان پای میکشم
امداد دوست هم قدری میکشد مرا
از بار غم چو یکشبه ماهی بزیر کوه
شکل هلالی کمری میکشد مرا
گفتگوی عقل در خاطر فرو ناید مرا
بنده سلطان عشقم تا چه فرماید مرا
بسکه کردم گریه پیش مردم و سودی نداشت
بعد ازین بر گریه خود خنده میآید مرا
بسته زلف پریرویان شدن از عقل نیست
لیک من دیوانه ام زنجیر میباید مرا
وعده وصل توام داد اندکی تسکین دل
تا رخ خوبت نبینم دل نیاساید مرا
وه که خواهد شد هلالی خانه عمرم خراب
جان غم فرسوده چند از غم بفرساید مرا
ای شهسوار حسن سر افراز کن مرا
ای من سگت بسوی خود آواز کن مرا
تا با تو راز گویم و فارغ شوم دمی
بهر خدا که همدم و همراز کن مرا
لطف تو معجزیست که بر مرده جان دهد
لطفی نما و زنده ز اعجاز کن مرا
چون کاکل تو چند توان گشت بر سرت
تیغی بگیر و از سر خود باز کن مرا
ساقی هلاکم از هوس پای بوس تو
در پای خویش مست سرانداز کن مرا
نازی بکن که بی خبر افتم بخاک و خون
یعنی که نیم کشته آن ناز کن مرا
جانا بغمزه سوی هلالی نظر فگن
وز جان هلاک غمزه غماز کن مرا
زان پیشتر که عقل شود رهنمون مرا
عشق تو ره نمود بکوی جنون مرا
هم سینه شد پر آتش و هم دیده شد پر آب
در آب و آتشست درون و برون مرا
شوخی که بود مردن من کام او کجاست
تا بر مراد خویش ببیند کنون مرا
خاک درت ز قتل من آغشته شد بخون
آخر فگند عشق تو در خاک و خون مرا
چشمت که صبر و هوش هلالی بغمزه برد
خواهد فسانه ساختن از یک فسون مرا
هست آرزوی کشتن آن تند خو مرا
گر او نکشت می کشد این آرزو مرا
جان من از جدایی آن مه بلب رسید
ای وای گر فلک نرساند باو مرا
با ذوق جستجوی تو آسوده خاطرم
آسودگی مباد ازین جستجو مرا
ننگست عاشقان جهان را ز نام من
عاشق مگوی هر چه توانی بگو مرا
گفتی که آبروی هلالی سرشک اوست
رسوای خلق میکند این آبرو مرا
ز سوز سینه هر دم چند پوشم داغ هجران را
دگر طاقت ندارم چاک خواهم زد گریبان را
بزن یک خنجر و از درد جان کندن خلاصم کن
چرا دشوار باید کرد بر من کار آسان را
نمی خواهم که خط بالای آن لب سایه اندازد
که بی ظلمت صفای دیگرست آن آب حیوان را
بزلفت بسته شد دلهای مشتاقان بحمدالله
عجب جمعیتی روزی شد این جمع پریشان را
کسی چون جان برد زین کافران سنگدل یارب
که در یک لحظه میریزند خون صد مسلمان را
طبیبا تا بکی بر زخم پیکانش نهی مرهم
برو مگذار دیگر مرهم و بگذار پیکان را
هلالی دل منه بر شیوه آن شوخ عاشق کش
سخن بشنو و گرنه بر سر دل می کنی جان را
نهادی بر دلم داغ فراق و سوختی جان را
بداغ و درد دوری چند سوزی دردمندان را
منه زین بیشتر چون لاله داغی بر دل خونین
که از دست تو آخر چاک خواهم زد گریبان را
شدم در جستجوی کعبه وصلت ندانستم
که همچون من بود سر گشته بسیار این بیابان را
اگر چشم خضر بر لعل جان بخش تو افتادی
بعمر خود نکردی یاد هرگز آب حیوان را
خوش آن باشد که در هنگام وصل او سپارم جان
معاذالله از آن ساعت که بینم روی هجران را
بروز غم سگش خواهم که پرسد خاکساران را
که یاران در چنین روزی بکار آیند یاران را
عجب خاری خلید از نو گلی در سینه ریشم
که برد از خاطر من خار خار گل عذاران را
ز ناز امروز با اغیار خندان میرود آن گل
دریغا تازه خواهد کرد داغ دل فگاران را
بصد امید عزم کوی او دارند مشتاقان
خداوندا بامیدی رسان امیدواران را
تو ای فارغ که عزم باغ داری سوی ما بگذر
که در خون جگر چون لاله بینی داغداران را
اگر من بلبلم اما تو آن گل برگ خندانی
که از باغ تو بویی بس بود من هزاران را
هلالی کیست کان مه توسن برانگیزد بقتل او
بخون این چنین صیدی چه حاجت شهسواران را
بچه نسبت کنم آن سرو قد دلجو را
هر چه گویم به از آنست چه گویم او را
مشنو از بهر خدا در حق من قول رقیب
که نکو نیست شنیدن خبر بد گو را
آنکه بد خوی مرا داد چنان روی نکو
کاشکی خوی نکوهم دهد آن بد خو را
تیغ بر من چه زنی حیف که همچون تو کسی
بهر آزار سگی رنجه کند بازو را
چشمت آهوست نظر سوی رقیبان مفگن
پند بشنو بسگان رام مکن آهو را
بسکه دارم المی بر دل از آزردن او
شب همه شب به خس و خار نهم پهلو را
چون هلالی صفت روی نکو گویم و بس
که بسی معتقدم این صفت نیکو را
گه نمک ریزد بخم گه بشکند پیمانه را
محتسب تا چند در شور آورد می خانه را
هر کجا شبها ز سوز خویش گفتم شمه ای
شمع را بگداختم آتش زدم پروانه را
قصه پنهان ما افسانه شد این هم خوشست
پیش او شاید رفیقی گوید این افسانه را
این همه بیگانگی با آشنایان بس نبود
کاشنای خویش کردی مردم بیگانه را
از هلالی دیگر ای ناصح خردمندی مجوی
بیش ازین تکلیف هشیاری مکن دیوانه را
ای شوخ مکش عاشق خونین جگری را
شوخی مکن انگار که کشتی دگری را
خواهی که ز هر سو نظری سوی تو باشد
زنهار مرنجان دل صاحب نظری را
زین پیر فلک هیچ کسی یاد ندارد
ای تازه جوان همچو تو زیبا پسری را
روزی که در وصل برویم بگشایی
از عالم بالا بگشایند دری را
سر خاک شد از سجده آن کافر بد کیش
تا چند پرستم ز خدا بی خبری را
از گوشه می خانه برون آی هلالی
شاید که ببینیم بت جلوه گری را
دیدیدیم ز یاران وفادار بسی را
لیکن چو سگان تو ندیدیم کسی را
قطع هوس و ترک هوی کن که درین راه
چندان اثری نیست هوی و هوسی را
فریاد که فریاد کشیدیم و ندیدیم
در بادیه عشق تو فریادرسی را
تا از لب شیرین مگسان کام گرفتند
گیرند به از خیل ملایک مگسی را
گر از نظر افتاد رقیبت عجبی نیست
در دیده خود ره نتوان داد خسی را
پیش سگش این آه و فغان چیست هلالی
از خود مکن آزرده چنین هم نفسی را
بحمدالله که صحت داد ایزد پادشاهی را
برآورد از سر نو بر سپهر حسن ماهی را
معاذالله اگر می کاست یک جو خرمن حسنش
بباد نیستی می داد هر برگ گیاهی را
چو پا برداشتی ای نرگس رعنا بغمازی
قدم آهسته نه دیگر مرنجان خاک راهی را
بشکر آنکه شاه مسند حسنی بصد عزت
مران از خاک راه خود بخواری دادخواهی را
چو بیمارند چشمان تو خون کم می توان کردن
چرا هر لحظه می ریزند خون بی گناهی را
سهی سرو ریاض حسن چون سر سبز و خرم شد
چه نقصان گر خزان پژمرده می سازد گیاهی را
هلالی را فدای آن شه خوبان کن ای گردون
چرا بی تاب میداری مه انجم سپاهی را
بنام ایزد میان مردمان آن تندخو با ما
چه خوش باشد که ما در گوشه ای باشیم و او با ما
ز بد خویی بما جنگ و باغیار آشتی دارد
چه دارد یارب این بیگانه خوی جنگجو با ما
کنون خود از نکورویی چه با ما میکند هر دم
چه گویم تا چه خواهد کرد زان خوی نکو با ما
بکویت آمدیم و آرزوی ما نشد حاصل
ز کویت می رویم اینک هزاران آرزو با ما
اگر پهلوی ما از طعنه اغیار ننشینی
چنین جایی نشین باری که باشی روبرو با ما
رقیبا گفتگوی عشق را همدرد می باید
خدا را چون تو بی دردی مکن این گفتگو با ما
هلالی در ره عشقست از هر سو غم دیگر
عجب راهی که غم رو کرده است از چار سو با ما
چند نادیده کنی آه چه دیدی از ما
نشنوی زاری ما وه چه شنیدی از ما
آخر ای آهوی مشکین چه خطا رفت که تو
با همه انس گرفتی و رمیدی از ما
حیف باشد که چو گل بر کف هر خار نهی
دامنی را که بصد ناز کشیدی از ما
کام جان راست ببازار غمت صد تلخی
که بیک عشوه شیرین نخریدی از ما
بود مقصود تو آزردن ما شکر خدا
که بمقصود دل خویش رسیدی از ما
اینک این جان ستم دیده که میخواست دلت
اینک آن دل که بجان می طلبیدی از ما
ما بمهرت چو هلالی دل و جان را بستیم
تو بشمشیر جفا مهر بریدی از ما
نمی توان بجفا قطع دوستداری ما
که از جفای تو بیشست با تو یاری ما
بسی چو ابر بهاران گریستیم و هنوز
گلی نرست ز باغ امیدواری ما
بچشم چون تو عزیزی شدیم خوار ولی
ز عزت دگران بهترست خواری ما
غبار کوی تو ما را ز چهره دور مباد
که با تو می کند اظهار خاکساری ما
ز حال زار هلالی شبی که یاد کنم
فلک بناله درآید ز آه و زاری ما
من و بیداری شبها و شب تا روز یاربها
نبیند هیچ کس در خواب یارب این چنین شبها
گشادی تا لب شیرین بدشنام دعا گویان
دعا می گویم و دشنام می خواهم از آن لبها
خدا را جان من بر خاک مشتاقان گذاری کن
که در خاک از تمنای تو شد فرسوده قالبها
سیه روزان هجران را چه حاصل بی تو از خوبان
که روز تیره را خورشید می باید نه کوکبها
معلم غالبا امروز درس عشق میگوید
که در فریاد می بینیم طفلان را بمکتبها
شود گر اهل مذهب را خبر از مشرب رندان
بگردانند مذهبها بیاموزند مشربها
هلالی با قد چون حلقه باشد خاک میدانت
کسی نشناسد او را از نشان نعل مرکبها
من همچو گلزار ارم گل گل ترا رخسارها
وز آرزوی هر گلی در سینه دارم خارها
گر بی تو بگشایم نظر بر جانب گلزارها
از خار در چشمم فتد گلها و از گل خارها
دی خوب بودی در نظر امروز از آن هم خوب تر
خوبند خوبان دگر اما نه این مقدارها
تو با قد افراخته ره سوی باغ انداخته
سرو از خجالت ساخته جا در پس دیوارها
مصر ملاحت جای تو در چار سو غوغای تو
تو یوسف و سودای تو سود همه بازارها
سر در رهت بنهاده ام دل در هوایت داده ام
من تازه کار افتاده ام کار منست این کارها
هر دم بجست و جوی تو صد بار آیم سوی تو
هر بار پیش روی تو خواهم که میرم بارها
من همچو چنگ از عربده در سینه صد ناخن زده
صد ناله زار آمده از هر رگم چون تارها
می نوش بر طرف چمن نظاره کن بر یاسمن
تا من بکام خویشتن بینم در آن رخسارها
ای محرم راز نهان در پند من مگشا زبان
کز نام و ناموس جهان دارد هلالی عارها
ز آب چشم من گل شد براه عشق منزلها
ندانم تا چه گلها بشکفد آخر ازین گلها
شکستی عهد و بر دلهای مسکین سوختی داغی
زهی داغی که تا روز قیامت ماند بر دلها
من از خوبان بسی غمهای مشکل دیده ام لیکن
غم هجران بود مشکل ترین جمله مشکلها
سزد گر بر سر تابوت ما گریند در کویش
چرا کز منزل مقصود بر بستیم محملها
ز توفان سرشک خود بگردابی گرفتارم
که عمر نوح اگر یابم نبینم روی ساحلها
چو آن مه یار اغیارست گرد او مگرد ای دل
چرا پروانه باید شد برای شمع محفلها
هلالی چون حریف بزم رندان شد بخوان مطرب
الا یا ایها الساقی ادر کاسا ونا ولها
دلا ذوقی ندارد دولت دنیا و شادیها
خوشا آن دردمندیهای عشق و نامرادیها
من و مجنون دو مدهوشیم سر گردان بهر وادی
ببین کاخر جنون انداخت ما را در چه وادیها
دل من جا گرفت از اعتقاد پاک در کویش
بلی آخر بجایی می کشد پاک اعتقادیها
چو عمر خود ندارم اعتمادی بر وفای تو
چه عمرست این که من دارم برو خوش اعتمادیها
مبخون دل سواد دیده را شستم زهی حسرت
که از خطت مرا محروم کرد این بی سوادیها
چو گم کردم دل خود را چه سود از ناله و افغان
که نتوان یافت این گم گشته را با این منادیها
هلالی دیگران از وصل او شادند و من غمگین
خوش آن روزی که من هم داشتم زین گونه شادیها
گل رویت عرق کرد از می ناب
ز شبنم تازه شد گل برگ سیراب
بناز آن چشم را از خواب مگشای
همان بهتر که باشد فتنه در خواب
تعالی الله چه حسنست اینکه هر روز
دهد سر پنجه خورشید را تاب
ز پا افتادم آخر دست من گیر
همین گویم مرا دریاب دریاب
چو در سر میل ابروی تو دارم
سر ما کی فرودآید بمحراب
بهاران از در می خانه مگذر
عجب فصلیست جهد کرده دریاب
هلالی می بروی ماهرویان
خوش آید خاصه در شبهای مهتاب
شب هجرست و مرگ خویش خواهم از خدا امشب
اجل روزی چو سویم خواهد آمد گو بیا امشب
چنین دردی که من دارم نخواهم زیست تا فردا
بیا بنشین که جان خواهم سپرد امروز یا امشب
دل و جانی که بود آواره شد دوش از غم هجران
دگر یارب غم هجران چه میخواهد ز ما امشب
نه سر شد خاک درگاهت نه پا فرسود در راهت
مرا چون شمع باید سوخت از سر تا بپا امشب
شب آمد باز دور افگند از وصلت هلالی را
دریغا شد هلال و آفتاب از هم جدا امشب
سر نمی تابم ز شمشیر حبیب
هر چه آید بر سر من یا نصیب
دل بدرد آمد من بیچاره را
چاره درد دلم کن ای طبیب
ای که گویی چونی و حال تو چیست
من غریب و حال من باشد غریب
تا رقیبت هست ما را قدر نیست
نیست گردد یارب از پیشت رقیب
زار می نالد هلالی بی رخت
آن چنان کز حسرت گل عندلیب
گر دعای دردمندان مستجابست ای حبیب
از خدا هرگز نخواهم خواست جز مرگ رقیب
درد بیماری و اندوه غریبی مشکلست
وای مسکینی که هم بیمار باشد هم غریب
سر ببالینم ز درد هجر نزدیک آمدست
کز سر بالین من شرمنده برخیزد طبیب
دیگران دارند هر یک صد امید از خوان وصل
من ز درد بی نصیبی چند باشم بی نصیب
ای صبا جهدی کن و بگشا نقاب غنچه را
تا کی از دیدار گل محروم باشد عندلیب
زان دهان کام منست و هست پنهان زیر لب
چشم می دارم که کام من برآید عنقریب
چون هلالی بی مه رویت ز جان سیر آمدم
کس مباد از خوان وصل ماهرویان بی نصیب
من بکویت عاشق زار و دل غمگین غریب
چون زید بیچاره عاشق چون کند مسکین غریب
پرسش حال غریبان رسم و آیینست لیک
هست در شهر شما این رسم و این آیین غریب
در خم زلف کجت دلها غریب افتاده اند
زلف تو شام غریبانست و ما چندین غریب
وقت دشنامم بشکر خنده لب بگشا که هست
در میان تلخ گفتن خنده شیرین غریب
سر ز بالین غریبی بر ندارد تا بحشر
گر طبیبی چون تو یابد بر سر بالین غریب
بسکه باشد شاد هر کس با رفیقان در وطن
رو بدیوار غم آرد خسته غمگین غریب
بر سر کویت هلالی بس غریب و بی کسست
آخر ای شاه غریبان لطف کن بر این غریب
ای شده خوی تو با من بتر از خوی رقیب
روزم از هجر سیه ساخته چون روی رقیب
گفته بودی که سگ ما ز رقیب تو بهست
لیک پیش تو به از ماست سگ کوی رقیب
بسکه از کعبه کوی تو مرا مانع شد
گر همه قبله شود رو نکنم سوی رقیب
آن همه چین که در ابروی رقیبت دیدم
کاش در زلف تو بودی نه در ابروی رقیب
تا رقیب از تو مرا وعده دشنام آورد
ذوق این مژده مرا ساخت دعاگوی رقیب
گر بهر موی رقیب از فلک آید ستمی
آن همه نیست سزای سر یک موی رقیب
یار پهلوی رقیبست و من از رشک هلاک
غیر ازین فایده ای نیست ز پهلوی رقیب
چون هلالی اگر از پای فتادم چه عجب
چه کنم نیست مرا قوت بازوی رقیب
ای سر زلف تو کمند حیات
نیست ز قید تو امید نجات
آب حیاتی تو و خط بر لبت
سبزه تر بر لب آب حیات
شور من از خنده شیرین تست
ریش دلم را نمکست این نبات
خاطر عاشق ز جهان فارغست
مست ندارد خبر از کاینات
تازه براتیست خط سبز تو
به ز شب قدر بود این برات
داد هلالی بوفای تو جان
جان دگر یافت ولی از وفات
چیست پیراهن آن دلبر شیرین حرکات
همچو سرچشمه خضرست و بدن آب حیات
این چه قدست و چه رفتار و چه شیرین حرکات
گوییا موج زنان می گذرد آب حیات
گر بیاد لب او زهر دهندم که بنوش
تلخی زهر ز هر در دهدم ذوق نبات
این چه ماهیست که در کلبه تاریک منست
آب حیوان نتوان یافت چنین در ظلمات
بسکه از ناله دلم دوش قیامت می کرد
عرصه کوی ترا ساخت زمین عرصات
چند گویی ز سر ناز که جان ده بوفا
جان من کار دگر نیست مرا غیر وفات
رحم بر عاشق درویش ندارند بتان
وه که در مذهب این سنگدلان نیست زکات
ماند بیچاره هلالی بکمند تو اسیر
این محالست که او را بود امکان نجات
وه چه عمرست که در هجر تو بردم عاقبت
جان شیرین را بصد تلخی سپردم عاقبت
گر شکایت داشتی از ناله و درد سری
رفتم و درد سر از کوی تو بردم عاقبت
بر لب آمد جان و در دل حسرت تیغت بماند
تشنه لب جان دادم و آبی نخوردم عاقبت
بسکه آمد چون قلم بر فرق من تیغ جفا
نام خود از تخته هستی ستردم عاقبت
گشتم از خیل سگان او بحمدالله که من
در حساب مردمان خود را شمردم عاقبت
ای که میگویی هلالی حاصل عمر تو چیست
سالها جان کندم از هجران بمردم عاقبت
در آفتاب رخش آب باده تاب انداخت
چه آب بود که آتش در آفتاب انداخت
هنوز جلوه آن گنج حسن پنهان بود
که عشق فتنه درین عالم خراب انداخت
قضا نگر که چو پیمانه ساخت از گل من
مرا بیاد لبش باز در شراب انداخت
فسانه دگران گوش کرد در شب وصل
ولی بنوبت من خویش را بخواب انداخت
بیا و یک نفس آرام جان شو از ره لطف
که آرزوی تو جان را در اضطراب انداخت
ز بهر آنکه دل از دام زلف او نرهد
بهر خمی گره افگند و پیچ و تاب انداخت
ندیده بود هلالی عذاب دوزخ هجر
بلای عشق تو او را درین عذاب انداخت
ما عاشقیم و بی سر و سامان و می پرست
قانع بهر چه باشد و فارغ ز هر چه هست
ای رند جرعه نوش تو و محنت خمار
ما و نشاط مستی عشق از می الست
دی آن سوار شوخ کمر بست و جلوه کرد
در صورتی که هر که بدیدش کمر ببست
هر کس که دل بدست بتی داد همچو من
سنگی گرفت و شیشه ناموس را شکست
دلها که می بری همه پامال می کنی
کاری نمی کنی که دلی آوری بدست
چون ابر دید اشک من از شرم آب شد
چون برق دید آه من از انفعال جست
آخر چو ره نیافت هلالی ببزم وصل
محروم از جمال تو در گوشه ای نشست
ای که از یار نشان می طلبی یار کجاست
همه یارند ولی یار وفادار کجاست
تا نپرسند بخوبان غم دل نتوان گفت
ور بپرسند بگو قوت گفتار کجاست
رفت آن تازه گل و ماند بدل خار غمش
گل کجا جلوه گر و سرزنش خار کجاست
صبر در خانه ویرانه دل هیچ نماند
خواب در دیده غمدیده بیدار کجاست
پار بر داغ دل سوخته مرهم بودی
یارب امسال چه شد مرحمت پار کجاست
در خرابات مغان هوش مجویید ز ما
همه مستیم درین میکده هشیار کجاست
بهتر آنست هلالی که نهان ماند راز
سر خود فاش مکن محرم اسرار کجاست
ای که می پرسی ز من کان ماه را منزل کجاست
منزل او در دلست اما ندانم دل کجاست
جان پاکست آن پری رخسار از سر تا قدم
ور نه شکلی این چنین در نقش آب و گل کجاست
ناصحا عقل از مقیمان سر کویش مخواه
ما همه دیوانه ایم این جا کسی عاقل کجاست
آرزوی ساقی و پیر مغان دارم بسی
آن جوان خوبرو و آن مرشد کامل کجاست
در شب وصل از فروغ ماه گردون فارغم
این چنین ماهی که من دارم در آن محفل کجاست
روزگاری شد که از فکر جهان در محنتم
یارب آن روزی که بودم از جهان غافل کجاست
نیست لعل او برون از چشم گوهر بار من
آری آری گوهر مقصود بر ساحل کجاست
چون هلالی حاصل ما درد عشق آمد بلی
عشقبازان را هوای زهد بی حاصل کجاست
روز نوروزست سرو گل عذار من کجاست
در چمن یاران همه جمعند یار من کجاست
مونسم جز آه و یارب نیست شبها تا بروز
آه و یارب مونس شبهای تار من کجاست
گشته مردم هر یکی امروز صید چابکی
چابک صید افگن مردم شکار من کجاست
نیست یک ساعت قرار این جان بی آرام را
یارب آن آرام جان بی قرار من کجاست
سوخت از درد جدایی دل بامید وصال
مرهم داغ دل امیدوار من کجاست
روزگاری شد که دور افتاده ام آخر بپرس
کان سیه روز پریشان روزگار من کجاست
بود عمری بر سر کویت هلالی خاک ره
رفت بر باد و نگفتی خاکسار من کجاست
ای باد صبح منزل جانان من کجاست
من مردم از برای خدا جان من کجاست
شبهای هجر همچو منی کس غریب نیست
کس را تحمل شب هجران من کجاست
سر خاک شد بر آن سر میدان و او نگفت
گویی که بود در خم چوگان من کجاست
خوبان سمند ناز بمیدان فگنده اند
چابک سوار عرصه میدان من کجاست
تا کی رقیب دست و گریبان شود بمن
شوخی که می گرفت گریبان من کجاست
خوش آنکه چون بسینه ز پیکان نشان نیافت
تیر دگر کشید که پیکان من کجاست
از نه فلک گذشت هلالی فغان من
بنگر که من کجایم و افغان من کجاست
ز باغ عمر عجب سرو قامتی برخاست
بگو که در همه عالم قیامتی برخاست
سمند عشق بهر منزلی که جولان کرد
غبار فتنه ز گرد ملامتی برخاست
مقیم کوی تو چون در حریم کعبه نشست
بآه حسرت و اشک ندامتی برخاست
دلم براه ملامت فتاد و این عجبست
عجب تر آن که ز کوی سلامتی برخاست
براه عشق هلالی فتاده بود ز پا
سمند مقدم صاحب کرامتی برخاست
هر آتشین گلی که بر اطراف خاک ماست
از آتش دل و جگر چاک چاک ماست
دامن کشان ز خاک شهیدان گذشته ای
گردی که دامن تو گرفتست خاک ماست
ساقی برو که باده گل رنگ بی لبش
گر آب زندگیست که زهر هلاک ماست
پاکست همچو دامن گل چشم ما ولی
دامان یار پاک تر از چشم پاک ماست
دهقان سالخورده که پاینده باد گفت
آنست آب خضر که در جوی تاک ماست
درمان دل مجوی هلالی که درد عشق
خاص از برای جان و دل دردناک ماست
عکس آن لبهای میگون در شراب افتاده است
حیرتی دارم که چون آتش در آب افتاده است
ظاهرست از حلقهای زلف و ماه عارضت
در میان سایه هر جا آفتاب افتاده است
چون طبیب عاشقانی گه گه این دل خسته را
پرسشی میکن که بیمار و خراب افتاده است
بلبل افغان میکند هر لحظه بر شاخی دگر
جلوه گل دیده و در اضطراب افتاده است
چون هلالی را بخاک آستانش دید گفت
این گدا را بین که بس عالی جناب افتاده است
مه ز جور فلک دوتا شده است
یا ز مه پاره ای جدا شده است
دل ز دستم شد و نیامد باز
تا بدست که مبتلا شده است
زلف را بیش ازین بباد مده
که بسی فتنه در هوا شده است
نیست گل در چمن که بی رخ تو
غنچه را پیرهن قبا شده است
با هلالی چه دشمنیست ترا
شیوه دوستی کجا شده است
رفتست عزیز من و مکتوب نوشتست
یوسف خبر خویش بیعقوب نوشتست
شد نامه محبوب خط بندگی من
من بنده آن نامه که محبوب نوشتست
گفتست بخواند سنگ آن کوی سلامم
بنگر که سلامی بچه اسلوب نوشتست
باز این خط خوب و رقم تازه بلاییست
این تازه رقم را چه بلا خوب نوشتست
بر نامه سیاهی طلبد آیت رحمت
ما طالب آنیم که مطلوب نوشتست
بر صفحه رخسار تو آن خط دلاویز
یارب قلم صنع چه مرغوب نوشتست
یاری که بمن نامه نوشتست هلالی
عیسیست شفانامه بایوب نوشتست
دارم شبی که دوزخ از آن شب علامتست
از روز من مپرس که آن خود قیامتست
یارب ترحمی که ز سنگ جفای چرخ
ما دل شکسته ایم و زهر سو ملامتست
بر آستان عشق سر ما بلند شد
وین سر بلندی از قد آن سروقامتست
رفتن ز کوی او کرمی بود از رقیب
این هم که رفت و باز نیامد کرامتست
ثابت قدم فتاده هلالی براه عشق
او را درین طریق عجب استقامتست
ماه من عیدست و شهری را نظر بر روی تست
روی تو چون ماه عید و ماه نو ابروی تست
روشن آن چشمی که ماه عید بر روی تو دید
شادی آن کس که روز عید در پهلوی تست
می رود هر کس بطوف عید گاه از کوی تو
من ز کویت چون روم چون عید گاهم کوی تست
در صباح عید اگر مشغول تکبیرند خلق
بر زبانم از سحر تا شام گفت و گوی تست
گر بیندازی خدنگی از کمان ابرویت
بر دل و بر سینه من منت ابروی تست
روز عید و مایل خوبان ز هر سو عالمی
میل من از جمله خوبان عالم سوی تست
هر کسی هندوی خود را شاد سازد روز عید
شاد کن مسکین هلالی را که او هندوی تست
دلم بسینه سوزان مشوش افتادست
دل از کجا که درین خانه آتش افتادست
خوشیم با غم عشقت که وقت او خوش باد
چه خوش غمیست که ما را باو خوش افتادست
صفای باده و رخسار ساده هوشم برد
شراب و ساقی ما هر دو بی غش افتادست
بخط و خال رخ آراستی و حیرانم
که این صحیفه بغایت منقش افتادست
گهی که بر سر عشاق راند ابرش ناز
کدام سر که نه در پای ابرش افتادست
برسم تحفه کشم نقد عمر در پایش
ولی چه سود که آن سرو سر کش افتادست
گرفت نور تجلی شب هلالی را
که روی خوب تو در جلوه مهوش افتادست
عشقبازی چه بلا فکر خطایی بودست
عشق خود عشق نبودست بلایی بودست
کاش بینند بی خبران حسن ترا
تا بدانند که ما را چه خدایی بودست
در دیاری که گل روی ترا پروردند
خوش بهاری و فرح بخش هوایی بودست
عهد کردی که وفا پیشه کنی جهد بکن
تا بدانم که درین عهد وفایی بودست
باغ فردوس زمینست که آنجا روزی
سرو گل پیرهنی تنگ قبایی بودست
بعد مردن بسر تربت من بنویسید
کین عجب سوخته بی سرو پایی بودست
چاره درد هلالیست بلای غم عشق
عشق را درد مگویی که بلایی بودست
راه وفا پیش گیر کان ز جفا خوشترست
گر چه جفایت خوشست لیک وفا خوشترست
روی چو گل برگ تو از همه گلها فزون
کوی چو گلزار تو از همه جا خوشترست
هجر بتان ناخوشست سرزنش خلق نیز
دیدن روی رقیب از همه ناخوشترست
بارخش ای نقشبند دعوی صورت مکن
صنعت خود را مبین صنع خدا خوشترست
کاش براهت سرم سوده شود همچو خاک
زانکه چو من عاشقی بی سر و پا خوشترست
محتسب از نقل و می منع هلالی مکن
کز ورع و زهد تو شیوه ما خوشترست
دلهای مردمان بنشاط جهان خوشست
در دل مرا غمیست که خاطر بآن خوشست
چون نیست خوشدل از تن زارم سگ درش
سگ بهتر از کسی که باین استخوان خوشست
خوش نیست چشم مردم بیگانه جای یار
چون یار من پریست ز مردم نهان خوشست
از درد ناله کردم و درمان من نکرد
گویا دلش بدرد من ناتوان خوشست
سلطان ملک هستی باشد خیال دوست
این سلطنت بکشور ما جاودان خوشست
ناصح عمارت دل ویران ما مکن
بگذار تا خراب شود کان چنان خوشست
بر آستان یار هلالی نهاد سر
او را سر نیاز برین آستان خوشست
مرا ز عشق تو صد گونه محنت و المست
هزار محنت و با محنتی هزار غمست
اگر چه با من مسکین بسی جفا کردی
زیاده ساز جفا را که این هنوز کمست
تویی حیات من و من ز فرقتت بیمار
بیا که یک دو سه روزی حیات مغتنمست
بیا و بر سر بیمار خود دمی بنشین
مرو که آنچه تمنای تست دم بدمست
کرم نمودی و بر جان من جفا کردی
ز جانب تو مرا هر چه میرسد کرمست
بزیر پای تو افتاد و خاک شد عاشق
اگر چه خاک شد اما هنوز در قدمست
هلالی از سر کویت وداع کرد و برفت
تو زنده باش که او را عزیمت عدمست
جان من الله الله این چه تنست
نه تن تست بلکه جان منست
این که گل در عرق نشست و گداخت
همه از انفعال آن بدنست
صد سخن گفتمت بگو سخنی
کین همه از برای یک سخنست
هست دشنام تلخ تو شیرین
چون نباشد کزان لب و دهنست
یک شب از در درآ که ماه رخت
شمع بزم و چراغ انجمنست
پیش روی تو شمع در فانوس
هست آن مرده ای که در کفنست
کشتی و سوختی هلالی را
هر چه کردی بجای خویشتنست
این همه لاله که سر بر زده از خاک منست
پارهای جگر سوخته چاک منست
درد عشاق ز درمان کسی به نشود
خاصه دردی که نصیب دل غمناک منست
استخوانهای من از خاک درش بردارید
باغ فردوس چه جای خس و خاشاک منست
همه کس را بجمالش نظری هست ولی
لایق چهره پاکش نظر پاک منست
باغبان چند کند پیش من آزادی سرو
سرو آزاد غلام بت چالاک منست
دی شنیدم که یکی خون مسلمان میریخت
اگر اینست همان کافر بی باک منست
دوستان گر سر درمان هلالی دارید
شربت زهر بیارید که تریاک منست
این چنین بیرحم و سنگین دل که جانان منست
کی دل او سوزد از داغی که بر جان منست
ناصحا بیهوده میگویی که دل بردار ازو
من بفرمان دلم کی دل بفرمان منست
در علاج درد من کوشش مفرما ای طبیب
زانکه هر دردی که از عشقست درمان منست
بیدلان را نیست غیر از جان سپردن مشکلی
آنچه ایشان راست مشکل کار آسان منست
من که باشم تا زنم لاف غلامی بر درش
بنده آنم که دولت خواه سلطان منست
آن که بر دامان چاکم طعنه می زد گو بزن
کین چنین صد چاک دیگر در گریبان منست
هر چه می گوید هلالی در بیان زلف او
حسب حال تیره بخت پریشان منست
بهر که قصه دل گفته ام دلش خونست
توهم مپرس ز من تا نگویمت چونست
منم که درد من از هیچ بیدلی کم نیست
تویی که ناز تو از هر چه گویم افزونست
مگو که خواب اجل بست چشم مردم را
که چشم بندی آن نرگس پر افسونست
همای وصل تو پاینده باد بر سر من
که زیر سایه او طالعم همایونست
کنون که با توام ای کاش دشمنان مرا
خبر دهند که لیلی بکام مجنونست
طبیب گو بعلاج مریض عشق مکوش
که کار او دگر و حال او دگرگونست
هلالی از دهن و قامتش حکایت کن
که این علامت ادراک طبع موزونست
نخل بالای تو سر تا بقدم شیرینست
این چه نخلست که هم نازک و هم شیرینست
بسکه چون نیشکری نازک و شیرین و لطیف
بند بند تو ز سر تا بقدم شیرینست
گر چه در عهد تو شیرین سخنان بسیارند
کس بشیرین سخنی مثل تو کم شیرینست
دم صبحست بیا تا قدح از کف ننهیم
که می تلخ درین یک دو سه دم شیرینست
تا نوشتست هلالی سخن لعل لبت
چون نی قند سراپای قلم شیرینست
برخیز تا نهیم سر خود بپای دوست
جان را فدا کنیم که صد جان فدای دوست
در دوستی ملاحظه مرگ و زیست نیست
دشمن به از کسی که نمیرد برای دوست
حاشا که غیر دوست کند جا بچشم من
دیدن نمیتوان دگری را بجای دوست
از دوست هر جفا که رسد جای منتست
زیرا که نیست هیچ وفا چون جفای دوست
با دوست آشنا شده بیگانه ام ز خلق
تا آشنای من نشود آشنای دوست
در حلقه سگان درش می روم که باز
احباب صف زنند بگرد سرای دوست
دست دعا گشاد هلالی بدرگهت
یعنی بدست نیست مرا جز دعای دوست
گفتی بگو که در چه خیالی و حال چیست
ما را خیال تست ترا در خیال چیست
جانم بلب رسید چه پرسی ز حال من
چون قوت جواب ندارم سوال چیست
بی ذوق را ز لذت تیغت چه آگهی
از حلق تشنه پرس که آب زلال چیست
گفتم همیشه فکر وصال تو می کنم
در خنده شد که این همه فکر محال چیست
دردا که عمر در شب هجران گذشت و من
آگه نیم هنوز که روز وصال چیست
چون حل نمی شود بسخن مشکلات عشق
در حیرتم که فایده قیل و قال چیست
ای دم بدم بخون هلالی کشیده تیغ
مسکین چه کرد موجب چندین ملال چیست
شیشه می دور ازان لبهای میگون می گریست
تا دل خود را دمی خالی کند خون می گریست
دوش بر سوز دل من گریها می کرد شمع
چشم من آن گریه را می دید و افزون می گریست
آن نه شبنم بود در ایام لیلی هر صباح
آسمان شب تا سحر بر حال مجنون می گریست
سیل در هامون صدا در کوه میدانی چه بود
از غم من کوه می نالید و هامون می گریست
چیست دامان سپهر امروز پر خون از شفق
غالبا امشب ز درد عشق گردون می گریست
بر رخ زردم ببین خطهای اشک سرخ را
این نشانیهاست کامشب چشم من خون می گریست
شب که میخواندی هلالی را و میراندی بناز
در درون پیش تو می خندید و بیرون می گریست
این تازه گل که می رسد از بوستان کیست
نخل کدام گلشن و سرو روان کیست
باز این نهال تازه که سر می کشد بناز
سرو کشیده قامت نازک میان کیست
ای دل ز تیر ابروی پر فتنه اش منال
تو تیر را ببین و مگو کز کمان کیست
دشنامها که از تو رساندند قاصدان
دانستم از ادای سخن کز زبان کیست
گر افگنند پیش سگت بعد کشتنم
داند ز بوی درد که این استخوان کیست
افسانه شد حدیث من آخر شبی بپرس
کین گفتگو که می گذرد داستان کیست
از آه گرم سوخت هلالی و کس نگفت
دودی که بر فلک شده از دودمان کیست
من با تو یکدلم سخن و قول من یکیست
اینست قول من که شنیدی سخن یکیست
بگداختم چنانکه اگر سر برم بجیب
کس پی نمی برد که درین پیرهن یکیست
خواهم بصد هزار زبان وصف او کنم
لیکن مقصرم که زبان در دهن یکیست
ماه مرا بزهره جبینان چه نسبتست
ایشان چو انجمند و مه انجمن یکیست
صد بار از تو شوکت خوبان شکست یافت
خسرو هزار خسرو لشکر شکن یکیست
بر خاستست نقش دویی از میان ما
ما از کمال عشق دو جانیم و تن یکیست
در درگهت رقیب و هلالی برابرند
طوطی درین دیار چرا با زغن یکیست
بی تو هر روز مرا ماهی و هر شب سالیست
شب چنین روز چنان آه چه مشکل حالیست
هرگزت نیست بر احوال غریبان رحمی
ما غریبیم و تو بی رحم غریب احوالیست
گر فتد مردم چشمم برخت روی مپوش
تو همان گیر که بر روی تو این هم خالیست
بر لب چشمه نوشین تو آن سبزه خط
شکرستان ترا طوطی فارغ بالیست
می روی تند که باز آیم و زارت بکشم
این نه تندیست که در کشتن من اهمالیست
قرعه بندگی خویش بنامم زده ای
این سعادت عجبست این چه مبارک فالیست
ماه من سوی هلالی نظری کرد و گذشت
کوکب طالع او را نظر اقبالیست
در دل بیخبران جز غم عالم غم نیست
در غم عشق تو ما را خبر از عالم نیست
خاک آدم که سرشتند غرض عشق تو بود
هر که خاک ره عشق تو نشد آدم نیست
از جنون من و حسن تو سخن بسیارست
قصه ما و تو از لیلی و مجنون کم نیست
گر طبیبان ز پی داغ تو مرهم سازند
کی گذاریم که آن داغ کم از مرهم نیست
بسکه سودای تو دارم غم خود نیست مرا
گر ازین پیش غمی بود کنون آنهم نیست
من که امروز هلاک دم جان بخش توام
دم عیسی چه کنم چون دم او این دم نیست
غنچه خرمی از خاک هلالی مطلب
که سر روضه او جای دل خرم نیست
کدام جلوه که در سر و سرفراز تو نیست
کدام فتنه که در جلوه های ناز تو نیست
مکن بخاک درش ای رقیب عرض نیاز
که نازنین مرا حاجت نیاز تو نیست
دلا بشام فراق از بلای حشر مپرس
که روز کوته او چون شب دراز تو نیست
ز سجده پیش رخش منع ما مکن زاهد
نیاز اهل محبت کم از نماز تو نیست
بکوی عشق هلالی نساختی کاری
چه شد مگر کرم دوست کارساز تو نیست
دگرم بسته آن زلف سیه نتوان داشت
آن چنانم که بزنجیر نگه نتوان داشت
تاب خیل و سپه زلف و رخی نیست مرا
روز و شب معرکه با خیل و سپه نتوان داشت
تا کی آن چاه ذقن را نگرم با لب خشک
این همه تشنه مرا بر لب چه نتوان داشت
دیده بر بستم و نومید نشستم چه کنم
بیش ازین دیده بامید بره نتوان داشت
با وجود رخ او دیدن گل کی زیباست
پیش خورشید نظر جانب مه نتوان داشت
در مجلس اگر او نظری با دگری داشت
دانند حریفان که در آن هم نظری داشت
هر لاله که با داغ دل از خاک برآمد
دیدم که ز سودای تو پر خون جگری داشت
امروز سر زلف تو آشفته چرا بود
گویا ز پریشانی دلها خبری داشت
فریاد که رفت از سرم آن سرو که عمری
من خاک رهش بودم و بر من گذری داشت
با جام و قدح عزم چمن کرد چو نرگس
هر کس که درین روز بکف سیم و زری داشت
زین مرحله آهنگ عدم کرد هلالی
مانند غریبی که هوای سفری داشت
دل چه باشد کز برای یار ازان نتوان گذشت
یار اگر اینست بالله می توان از جان گذشت
از خیال آن قد رعنا گذشتن مشکلست
راست میگویم بلی از راستی نتوان گذشت
جز بروز وصل عمر و زندگی حیفست حیف
حیف از آن عمری که بر من در شب هجران گذشت
یار بگذشت از همه خندان و از من خشمناک
عمر بر من مشکل و بر دیگران آسان گذشت
چون گذشت از دل خدنگش گو بیا تیر اجل
هر چه آید بگذرد چون هر چه آمد آن گذشت
پیش ازین گر جام عشرت داشتم حالا چه سود
از فلک دور دگر خواهم که آن دوران گذشت
خلق گویندم هلالی درد خود را چاره کن
کی توانم چاره دردی که از درمان گذشت
روز من شب شد و آن ماه براهی نگذشت
این چه عمریست که سالی شد و ماهی نگذشت
ذوق آن جلوه مرا کشت که وی از سر ناز
آمد و گاه گذشت از من و گاهی نگذشت
عمر بگذشت و همان روز سیه در پیشست
در همه عمر چنین روز سیاهی نگذشت
قصه شهر دل و لشکر اندوه مپرس
که از آن عرصه باین ظلم سیاهی نگذشت
نگذشت آن مه و زارست هلالی برهش
حال درویش خرابست که شاهی نگذشت
یا تمنای وصال تو مرا خواهد کشت
یا تماشای جمال تو مرا خواهد کشت
باز در جلوه ناز آمده ای همچو نهال
جلوه ناز نهال تو مرا خواهد کشت
روز وصلست تو در کشتن من تیغ مکش
که شب هجر خیال تو مرا خواهد کشت
چند پرسی که ترا زار کشم یا نکشم
جهد کن ور نه خیال تو مرا خواهد کشت
شاه من تا بکی این سر کشی و حشمت و ناز
وه که این جاه و جلال تو مرا خواهد کشت
گم شدی باز هلالی بخیال دهنش
این خیالات محال تو مرا خواهد کشت
آمد آن سنگین دل و صد رخنه در جان کرد و رفت
ملک جان را از سپاه غمزه ویران کرد و رفت
آنکه در زلف پریشانش دل ما جمع بود
جمع ما را همچو زلف خود پریشان کرد و رفت
قالب فرسوده ما خاک بودی کاشکی
بر زمین کان شهسوار شوخ جولان کرد و رفت
گر دل از دستم بغارت برد چندان باک نیست
غارت دل سهل باشد غارت جان کرد و رفت
رفتی و دل بردی و جان من از غم سوختی
باز گرد آخر که چندین ظلم نتوان کرد و رفت
دل بسویش رفت و در هجران مرا تنها گذاشت
کار بر من مشکل و بر خویش آسان کرد و رفت
در دم رفتن هلالی جان بدست دوست داد
نیم جانی داشت آن هم صرف جانان کرد و رفت
دل بامید کرم دادم و دیدم ستمت
چه ستمها که ندیدم بامید کرمت
دارم آن سر که بخاک قدمت سر بنهم
غیر ازینم هوسی نیست بخاک قدمت
تویی آن پادشه مملکت حسن که نیست
حشمت و خیل بتان در خور خیل و حشمت
لطف تو کم ز کم و جور تو بیش از بیشست
میکنم شکر و ندارم گله از بیش و کمت
عاشق دلشده را موج غم از سر بگذشت
دست او گیر که افتاده بدریای غمت
رقم از مشک زدی بر رخش ای کاتب صنع
آفرین بر تو و برخامه مشکین رقمت
دفتر شرح غمت رفت هلالی همه جا
گر چه صد ره ببریدیم زبان قلمت
در کوی تو آمد بسرم سنگ ملامت
مشکل که ازین کوی برم جان بسلامت
نتوان گله از جور و جفایی که تو کردی
جور تو کرم بود و جفای تو کرامت
امروز درین شهر مرا حال غریبست
نی رای سفر کردن و نی روی اقامت
شد سیل سرشکم سبب طعنه مردم
توفان بلا دارم و دریای ملامت
قد قامت  و فریاد موذن نکند گوش
آن کس که بفریاد بود زان قد و قامت
ای دل که تو امروز گرفتار فراقی
امروز تو کم نیست ز فردای قیامت
بی روی تو یک چند اگر زیست هلالی
جان میدهد اینک بصد اندوه و ندامت
نا دیده میکنی چو فتد دیده بر منت
جانم فدای دیدن و نادیده کردنت
فردا که ریزه ریزه شود تن بزیر خاک
برخیزم و چو ذره درآیم ز روزنت
با آنکه رفت روشنی چشمم از غمت
دارم هنوز دوست تر از چشم روشنت
گر میکشی نمیروم از صید گاه تو
دست منست و حلقه فتراک توسنت
بر دامن تو باده گلگون چکیده است
یا خون ماست آنکه گرفتست دامنت
مستی و گردنی چو صراحی کشیده ای
خوش آنکه دست خویش در آرم بگردنت
دیگر ترا چه باک هلالی ز دشمنان
کان ماه با تو دوست شد و مرد دشمنت
اگر از آمدنم رنجه نگردد خویت
هر دم از دیده قدم سازم و آیم سویت
گر بدانم که توان بر سر کویت بودن
تا توانم نروم جای دگر از کویت
سر من خاک رهت باد که شاید روزی
بر سرم سایه کند سرو قد دلجویت
یا مرا زار بکش یا مرو از پیش نظر
که ز کشتن بترست این که نبینم رویت
میکشم هر نفس از خط و ز زلفت آهی
آه بنگر که چها میکشم از هر مویت
بعد ازین لطف کن و در دل تنگم بنشین
تا نشستن نتواند دگری پهلویت
ای بابروی تو مایل همه کس چون مه عید
از هلالی چه عجب میل خم ابرویت
چه غم گر در سرم شوریست از سودای گیسویت
سر صد همچو من بادا فدای هر سر مویت
تن چون موی را خواهم بگیسوی تو پیوستن
بدین تقریب خود را خواهم افگندن بپهلویت
بروی خوبت از روزی که خط بندگی دادم
ز غمهای جهان آزادم ای من بنده رویت
بدور لاله و گل چون بگلگشت چمن رفتی
خجل شد آن یک از رنگ تو و آن دیگر از بویت
از آن رو بر سر کویت قدم کردم ز فرق سر
که میخواهم نگردد پایمال من سر کویت
خدا را چون بپایت سر نهم رخ بر متاب از من
که میل سجده دارم پیش محراب دو ابرویت
نترسم گر بخون ریز هلالی تیغ برداری
ولی ترسم که آزاری رسد بر دست و بازویت
خدا را تند سوی من مبین چون بنگرم سویت
تغافل کن زمانی تا ببینم یک زمان رویت
ز خاک کوی من گفتی برو یا خاک شو اینجا
چو آخر خاک خواهم شد من و خاک سر کویت
تنم زارست و جان محزون جگر پر درد و دل پر خون
ترحم کن که دیگر نیست تاب تندی از خویت
بصد تیغ ستم کشتی مرا عذر تو چون خواهم
کرمها میکنی صد آفرین بر دست و بازویت
پس از عمری اگر یک لحظه پهلوی تو بنشینم
رقیب اندر میان آید که دور افتم ز پهلویت
میانت یکسر مویست و جان در اشتیاق او
بیا ای جان مشتاقان فدای هر سر مویت
هلالی را نگشتی گر سجود از دیدنت مانع
سرش در سجده بودی تا قیامت پیش ابرویت
مرا بباده نه باغ و بهار شد باعث
بهار و باغ چه باشد که یار شد باعث
رسیده بود گل آن سرو هم بباغ آمد
بیار می که یکی صد هزار شد باعث
نبود ناله مرغ چمن ز جلوه گل
لطافت رخ آن گلعذار شد باعث
اگر بمیکده رفتیم عذر ما بپذیر
که باده خوردن ما را خمار شد باعث
اگر ز کوی تو رفتیم اختیار نبود
فغان و ناله بی اختیار شد باعث
گر از تو یک دو سه روزی جدا شدیم مرنج
که گردش فلک و روزگار شد باعث
قرار در شکن زلف یار خواهم کرد
بدین قرار دل بیقرار شد باعث
بمجلس تو هلالی کشید طعن رقیب
گل وصال تو بر زخم خار شد باعث
مشتاق درد را بمداوا چه احتیاج
بیمار عشق را بمسیحا چه احتیاج
چون جلوه گاه سبزخطان شد مقام دل
ما را دگر بسبزه و صحرا چه احتیاج
تا کی بناز رفتن و گفتن که جان بده
جان میدهم بیا بتقاضا چه احتیاج
چون ما فرح ز سایه قصر تو یافتیم
ما را بفیض عالم بالا چه احتیاج
واعظ ملالت تو ببانگ بلند چیست
آهسته باش اینهمه غوغا چه احتیاج
تا چند بهر سود و زیان درد سر کشیم
داریم یک سر اینهمه سودا چه احتیاج
دور از تو خو گرفته هلالی بکنج غم
او را بگشت باغ و تماشا چه احتیاج
بدین هوس که دمی سر نهم بپای قدح
هزار بار فزون خوانده ام دعای قدح
منم که وقف خرابات کرده ام سر و زر
زر از برای شراب و سر از برای قدح
بزیر خون من و خون بها شراب بیار
بگیر جوهر جانم بده بهای قدح
رسید موسم گشت چمن بیا ساقی
که تازه شد هوس باده و هوای قدح
بیاد لعل تو تا کی لب قدح بوسم
خوش آنکه بوسه بر آن لب زنم بجای قدح
هلالی از قدح می چه جای پرهیزست
بیا که پیر مغان میزند صلای قدح
ای چشم تو شوخ تر ز هر شوخ
چشم از تو ندیده شوخ تر شوخ
از نام دو چشم خود چه پرسی
این فتنه گرست و آن دگر شوخ
بالله که نزاد مادر دهر
مانند تو نازنین پسر شوخ
مسکین دل عاشقان شکستند
این سنگدلان سیمبر شوخ
ترک سر خویش کن هلالی
کین طایفه اند سر بسر شوخ
خوشا کسی که درین عالم خراب آباد
اساس ظلم فگند و بنای داد نهاد
بیا بیا که از آن رفتگان بیاد آریم
که رفته اند و ازیشان کسی نیارد یاد
مکن اقامت و بنیاد خانمان مفگن
که دست حادثه خواهد فگندش از بنیاد
توانگری که در خیر بر فقیران بست
دری ز عالم بالا بروی او نگشاد
کسی که یافت بر احوال زیردستان دست
بظلم اگر نستاند خداش خیر دهاد
صنوبرا تو چه دل بسته ای بهر شاخی
چو سرو باش که از بار دل شوی آزاد
چه خوش فتاد هلالی ببنده خانه عشق
برو غلامی این خاندان مبارک باد
دوش با صد عیش بودی هر شبت چون دوش باد
گر چو خونم با حریفان باده خوردی نوش باد
هر که جز کام تو جوید باد یارب تلخ کام
هر که جز نام تو گوید تا ابد خاموش باد
سرکشان را از رکابت باد طوق بندگی
حلقه نعل سمندت چرخ را در گوش باد
میگذشتی با لباس ناز و میگفتند خلق
این قبای حسن دایم زیور آن دوش باد
گه گهی شبها در آغوش خودت بینم بخواب
دست من روزی ببیداری در آن آغوش باد
تا هلالی لعل میگون تو دید از هوش رفت
زین شراب لعل تا روز ابد مدهوش باد
بیا بیا که دل و جان من فدای تو باد
سری که بر تن من هست خاک پای تو باد
دلم بمهر تو صد پاره باد و هر پاره
هزار ذره و هر ذره در هوای تو باد
ز خانه تا بدر آیی و پا نهی بسرم
سرم فتاده بخاک در سرای تو باد
ترا ببسمل من گر رضاست بسم الله
بیا بیا که قضا تابع رضای تو باد
مقصرم ز دعا در جواب دشنامت
ملایک همه افلاک در دعای تو باد
مباد آنکه رمد هرگز از بلای تو دل
درین جهان و در آن نیز مبتلای تو باد
بدرد خوی گرفتم دوا نمیخواهم
همیشه در دل من درد بی دوای تو باد
چه لطف بود رقیبا که رفتی از کویش
بدین ثواب که کردی بهشت جای تو باد
اگر هلالی بیچاره در هوای تو مرد
برای مردن او غم مخور بقای تو باد
کارم از دست شد و دل ز غمت زار افتاد
فکر دل کن که مرا دست و دل از کار افتاد
بهتر آنست که چون گل نشوی همدم خار
چند روزی که گل حسن تو بی خار افتاد
میرود خون دل از دیده ولی دل چه کند
که مرا این همه از دیده خونبار افتاد
تا ابد پشت بدیوار سلامت ننهد
دردمندی که در آن سایه دیوار افتاد
گر براه غمت افتاد هلالی غم نیست
در ره عشق ازین واقعه بسیار افتاد
سایه ای کز قد و بالای تو بر ما افتد
به ز نوریست که از عالم بالا افتد
هر کجا دیده بر آن قامت رعنا افتد
رود از دست دل زار و همه جا افتد
هر که در کوی تو روزی بهوس پای نهاد
عاقبت هم بسر کوی تو از پا افتد
آنکه افتد سر ما در گذر او همه روز
کاش روی گذر او بسر ما افتد
افتد از گریه تن زار هلالی هر سو
همچو خاشاک ضعیفی که بدریا افتد
گر ز رخسار تو یک لمعه بدریا افتد
آب آتش شود و شعله بصحرا افتد
بسکه از قد تو نالیم بآواز بلند
هر نفس غلغله در عالم بالا افتد
روز وصلست هم امروز فدای تو شوم
کار امروز نشاید که بفردا افتد
دارم امید که چون تیغ کشی دردم قتل
هر کجا پای تو باشد سرم آنجا افتد
رفتی از خانه ببازار بصد عشوه و ناز
آه ازین ناز درین شهر چه غوغا افتد
آنکه انداخت درین آتش سوزان ما را
دل ما بود که آتش بدل ما افتد
دل مدهوش هلالی که ز پا افتادست
کاش در جلوه گه آن بت رعنا افتد
ترا گهی که نظر بر من خراب افتد
دلم ز بسکه تپد در من اضطراب افتد
دلم بیاد لبت هر زمان شود بیخود
علی الخصوص زمانی که در شراب افتد
تو چون شراب خوری با رقیب خنده زنان
ز خنده تو نمک در دل کباب افتد
ز بهر جلوه چو خورشید من رود بر بام
بخانها همه از روزن آفتاب افتد
مگو بدوزخ هجر افگنم هلالی را
روا مدار که بیچاره در عذاب افتد
چو از داغ فراقت شعله حسرت بجان افتد
چنان آهی کشم از دل که آتش در جهان افتد
سجود آستانت چون میسر نیست میخواهم
که آنجا کشته گردم تا سرم بر آستان افتد
نماند از سیل اشک من زمین را یک بنا محکم
کنون ترسم که نقصان در بنای آسمان افتد
براهت چند زار و ناتوان افتم خوش آن روزی
که از چشمت نگاهی جانب این ناتوان افتد
تن زار مرا هر دم رقیب آزرده می سازد
چنین باشد بلی چون چشم سگ بر استخوان افتد
هلالی آن چنان در عاشقی رسوای عالم شد
که پیش از هر سخن افسانه او در میان افتد
آب حیات حسنت گل برگ تر ندارد
طعم دهان تنگت تنگ شکر ندارد
ای دیده تیز منگر در روی نازک او
کز غایت لطافت تاب نظر ندارد
در هر گذر که باشی نتوان گذشتن از تو
آری چو جانی و کس از جان گذر ندارد
سگ را بخون آهو رخصت مده که مسکین
از رشک چشم مستت خون در جگر ندارد
در عشق تو هلالی از ترک سر بسر شد
دیوانه است و عاشق پروای سر ندارد
روز عمرم چند یارب چون شب غم بگذرد
عمر من کم باد تا روز چنین کم بگذرد
دولت وصلت گذشت و محنت هجران رسید
آن گذشت امید می دارم که این هم بگذرد
نگذرد گر سالها باشم براهش منتظر
ور دمی غایب شوم آید همان دم بگذرد
چون ز درد هجر گریان بر سر راهش روم
گریه من بیند و خندان و خرم بگذرد
مرهمی نه بر دل افگار من بهر خدا
پیش ازان روزی که کار دل ز مرهم بگذرد
هر که از روی ارادت پا نهد در راه عشق
عالمی پیش آیدش کز هر دو عالم بگذرد
تا کنون عمر هلالی در غم رویت گذشت
عمر باقی مانده یارب هم درین غم بگذرد
ماه شهر آشوب من هر گه براهی بگذرد
شهر پر غوغا شود چونان که ماهی بگذرد
روزم از هجران سیه شد آفتاب من کجاست
تا بسویم در چنین روز سیاهی بگذرد
چون بره می بینمش بیخود تظلم می کنم
همچو مظلومی که بروی پادشاهی بگذرد
ای که در عشق بتان لاف صبوری می زنی
صبر کن تا زین حکایت چند گاهی بگذرد
نگذرد گر سالها باشم براهش منتظر
ور دمی غایب شوم آن دم چو ماهی بگذرد
با وجود آنکه آتش زد مرا در جان و دل
دل نمی خواهد که سویش دود آهی بگذرد
ساقیا لب تشنه مردم کاش بر من بگذری
وه چه باشد آب حیوان بر گیاهی بگذرد
در صف خوبان تو در جولان و خلقی در فغان
همچو آن شاهی که با خیل و سپاهی بگذرد
گفت می خواهم که از پیش هلالی بگذرم
آه گر ظلمی چنین بر بی گناهی بگذرد
شمع دوش از ناله من گریه بسیار کرد
غالبا سوز دل من در دل او کار کرد
حال دل می داند آن شوخ و تغافل می کند
این سزای آنکه سر عشق را اظهار کرد
ناله من این همه زان ماه خوش رفتار نیست
هر چه با من کرد دور چرخ کج رفتار کرد
عاشقان زین پیش دایم عزتی می داشتند
محنت عشقش عزیزان جهان را خوار کرد
عشق آسان می نمود اول بامید وصال
نا امیدیهای هجرانش چنین دشوار کرد
در بلای عشق کی خوانم دعای عافیت
کز دعاهای چنین می باید استغفار کرد
فی المثل گر خاک خواهد شد رقیب سنگدل
خواهد از خاکش فلک راه مرا دیوار کرد
گاه گاهی گر هلالی را بپرسی دور نیست
زانکه آن بیچاره را این آرزو بیمار کرد
مسکین طبیب چاره دردم خیال کرد
بیچاره را ببین چه خیال محال کرد
کی می رسد خیال طبیبان بدرد من
دردم بدان رسید که نتوان خیال کرد
دارد هزار تفرقه دل در شب فراق
کو آن فراغتی که بروز وصال کرد
گل پیش عارض تو شد از انفعال سرخ
آن خنده ای که کردهم از انفعال کرد
سنگین دلی که اسب جفا تاخت بر سرم
موری ضعیف را بستم پایمال کرد
سلطان وقت شد ز گدایان کوی عشق
درویش میل سلطنت بی زوال کرد
گفتی که حلقه ساخت هلالی قد ترا
آن کس که ابروان ترا چون هلال کرد
نمی توان بتو شرح بلای هجران کرد
فتاده ام ببلایی که شرح نتوان کرد
ز روزگار مرا خود همیشه دردی بود
غم تو آمد و آن را هزار چندان کرد
بلای هجر تو مشکل بود خوش آن بیدل
که مرد پیش تو و کار بر خود آسان کرد
خیال کشتن من داشت وه چه شد یارب
کدام سنگدل آن شوخ را پشیمان کرد
جراحت دل ما بر طبیب ظاهر نیست
که تیر غمزه او هر چه کرد پنهان کرد
نیافت لذت ارباب ذوق بی دردی
که قدر درد ندانست و فکر درمان کرد
هلالی از دل مجروح من چه می پرسی
خرابه ای که تو دیدی فراق ویران کرد
من عاشق و دیوانه و مستم چه توان کرد
می خواره و معشوق پرستم چه توان کرد
گر ساغر سی روزه کشیدم چه توان گفت
ور توبه چل ساله شکستم چه توان کرد
گویند که رندی و خراباتی و بد نام
آری بخدا این همه هستم چه توان کرد
من رسته ام از قید خرد هیچ مگویید
ور زانکه ازین قید نرستم چه توان کرد
برخاستم از صومعه زهد و سلامت
در کوی خرابات نشستم چه توان کرد
عهدم همه با پیر مغانست هلالی
گر با دگری عهد نبستم چه توان کرد
بناز می رود و سوی کس نمی نگرد
هزار آه کشم یک نفس نمی نگرد
گهی بپس روم و گه سر رهش گیرم
ولی چه فایده چون پیش و پس نمی نگرد
چو غمزه اش ره دین زد چه سود ناله جان
که راهزن بفغان جرس نمی نگرد
کسی که در هوس روی ماه رخساریست
در آفتاب ز روی هوس نمی نگرد
دلم بسینه صد چاک مشکل آید باز
که مرغ رفته بسوی قفس نمی نگرد
خطاست پیش رخش سوی نو خطان دیدن
کسی بموسم گل خار و خس نمی نگرد
گذشت و سوی هلالی ندید و رحم نکرد
چه طالعست که هرگز بکس نمی نگرد
باغ عیش من بجای گل همه خار آورد
آری این نخلی که من دارم همین بار آورد
کوه از سیل سرشکم در صدا آید بلی
گریه من سنگ را در ناله زار آورد
عالمی در گریه است از ناله جانسوز من
نوحه ای کز درد خیزد گریه بسیار آورد
گر دل آزرده را جز داغ او مرهم نهم
بر دل آن مرهم شود داغی که آزار آورد
هر که ابروی تو دید و مایل محراب شد
زود باشد کز خجالت رو بدیوار آورد
تا ز خورشید جمالت گرم شد بازار حسن
هر دم این دیوانه را سودا ببازار آورد
پای بر فرق هلالی نه که بهر مقدمت
هر زمان صد گوهر از چشم گهر بار آورد
تا کی آن شوخ نظر بر دگری اندازد
کاشکی جانب ما هم نظری اندازد
آه از آن خنجر مژگان که بهر چشم زدن
چاکها در دل خونین جگری اندازد
بخت بد گر نرساند خبر وصل ترا
باری از مرگ رقیبان خبری اندازد
ای خوش آن عاشق پر ذوق که از غایت شوق
دست در گردن زرین کمری اندازد
سر گرانست هلالی قدح باده بیار
تا شود مست و بپای تو سری اندازد
یار هر چند که رعنا و سهی قد باشد
گر بعشاق نکویی بکند بد باشد
مقصد اهل نظر خاک در تست بلی
چون تو مقصود شوی کوی تو مقصد باشد
آنکه در حسن بود یکصد خوبان جهان
حسن خلقی اگرش هست یکی صد باشد
الف قد تو پیش همه مقبول افتاد
این نه حرفیست که بروی قلم رد باشد
موی ژولیده من بین و وفا کن ور نه
سبزه بینی که مرا بر سر مرقد باشد
گفتمش دل بخم زلف تو در قید بماند
گفت دیوانه همان به که مقید باشد
حد کس نیست هلالی که شود همره ما
زانکه این مرحله را محنت بی حد باشد
می خواهم و کنجی که بجز یار نباشد
من باشم و او باشد و اغیار نباشد
آنجا اثر رحمت جاوید توان یافت
کان جا ز رقیبان تو آثار نباشد
هر جا حبیبست بپهلوی رقیبست
در باغ جهان یک گل بی خار نباشد
بر من که گرفتار توام رحم مفرمای
رحمست بر آن کس که گرفتار نباشد
ما خانه خرابیم و نداریم پناهی
ویرانه ما را در و دیوار نباشد
تقصیر و فارسم رقیبست عجب نیست
هرگز سگ دیوانه وفادار نباشد
بی یار بعالم نتوان بود هلالی
عالم بچه کار آید اگر یار نباشد
شب هجران رسید و محنت بسیار پیدا شد
بیا ای بخت کاری کن که ما را کار پیدا شد
بکنج عافیت می خواستم کز فتنه بگریزم
بلای عشق ناگه از در و دیوار پیدا شد
جگر خونست ازان این گریه خونین پدید آمد
دلم زارست ازان این نالهای زار پیدا شد
نمی خواهم که خورشید جمالش جلوه گر گردد
در آن منزل که روزی سایه اغیار پیدا شد
عزیزان را ز سودای کسی آشفته می بینم
مگر آن یوسف گم گشته در بازار پیدا شد
طبیبا هر کرا بیماری هجران فگند از پا
اجل پیش از تو بر بالین آن بیمار پیدا شد
بسویش بگذر ای باد صبا وزمن بگو آنجا
که در هجرت هلالی را بلا بسیار پیدا شد
افروخت رنگت از می و دلها کباب شد
روی تو ماه بود کنون آفتاب شد
گفتم بدور عشق تو سازم سرای عیش
غم خانه ای که داشتم آن هم خراب شد
این آه گرم بی سببی نیست دم بدم
یا سینه سوخت یا دل سوزان کباب شد
ناصح زبان گشاد که تسکین دهد مرا
نام تو برد و موجب صد اضطراب شد
خوناب دیده این همه دانی که از کجاست
خونی که بود در دل غمدیده آب شد
هر جا که هست روی تو در پیش چشم ماست
کس در میان ما نتواند حجاب شد
فارغ نشسته بود هلالی بکوی زهد
ناگه لب تو دید و خراب شراب شد
تا از فروغ روی تو گل کامیاب شد
چون صبح داغ سینه من آفتاب شد
از حسن نیم رنگ تو ای ساقی بهار
نظاره سیر مست گل ماهتاب شد
چون کشتی شکسته که از آب پر شود
ما را دل شکسته پر از خون ناب شد
بر سر بالین طبیب از ناله من زار شد
از برای صحت من آمد و بیمار شد
دوش در کنج غم از فریاد دل خوابم نبرد
بلکه از افغان من همسایه هم بیدار شد
صبر می کردم که درد عشق خوبان کم شود
لیک از داروی تلخ اندوه من بسیار شد
مدعی گویا برای کشتن ما بس نبود
کان مه نامهربان هم رفت و با او یار شد
هر کرا سودای زلف آن پری دیوانه کرد
خانمان بر هم زد و رسوای هر بازار شد
من سگت ای ترک آهو چشم برقع باز کن
کز برای دیدن روی تو چشمم چار شد
بس که آمد بر سر کویت هلالی همچو اشک
از نظر افتاد و در چشم عزیزت خوار شد
گر برون می آید آن بیرحم زارم می کشد
ور نمی آید بدرد انتظارم می کشد
گر معاذ الله نباشد دولت دیدار او
محنت هجران باندک روزگارم می کشد
ای که گویی بر سر آن کوی خواهی کشته شد
راضیم بالله اگر دانم که یارم می کشد
هر گه امسالش عتاب آلوده می بینم بخود
یاد آن مسکین نوازیهای پارم می کشد
چون برون آید کله کج کرده دامن بر زده
دیدن جولان آن چابک سوارم می کشد
ساقیا امشب که مستم لطف کن خونم بریز
ور نه چون فردا شود رنج خمارم می کشد
زیر بار غم هلالی کار من جان کندنست
وه که آخر محنت این کار و بارم می کشد
زان دل بجانب سگ کوی تو می کشد
کو دامنم گرفته بسوی تو می کشد
دانی چرا بدامنت آویخته دلم
خود را باین بهانه بکوی تو می کشد
صاحبدلی که یافت سر رشته مراد
سر رشته اش بحلقه موی تو می کشد
فارغ ز بوی غالیه جعد سنبلم
خاطر بجعد غالیه بوی تو می کشد
ای ترک مست این همه سنگ جفا مزن
بر دل شکسته ای که سبوی تو می کشد
بر عاشقان بلاست جفای تو و دلم
چندین بلا ز تندی خوی تو می کشد
دور از رخت کشید هلالی هزار آه
آه این چهاست کز غم روی تو می کشد
باز عشق آمد و کار دل ازو مشکل شد
هر چه تدبیر خرد بود همه باطل شد
خواستم عشق بتان کم شود افزون گردید
گفتم آسان شود این کار بسی مشکل شد
پای هر کس که بسر منزل عشق تو رسید
آخرالامر سرش خاک همان منزل شد
اشک چون راز دلم گفت فتاد از نظرم
با وجودی که بصد خون جگر حاصل شد
آن سهی سرو که میل دل ما جانب اوست
یارب از بهر چه سوی دگران مایل شد
غم نبود آن که مرادی بتغافل میکشت
غم از آنست که امروز چرا غافل شد
شب وصل تو هلالی قدح از دست نداد
مگر از جام لبت بیخود و لایعقل شد
اهل عیشند هلالی همه رندان لیکن
زان میان گوشه اندوه مرا منزل شد
اگر سودای عشق اینست من دیوانه خواهم شد
چه جای آشنا کز خویش هم بیگانه خواهم شد
دمیدی یک فسون وز دست بردی صبر و هوش من
خدا را ترک افسون کن که من افسانه خواهم شد
غم عشق ترا چون گنج در دل کرده ام پنهان
باین گنج نهانی ساکن ویرانه خواهم شد
شبی کز روی آتشناک مجلس را برافروزی
تو شمع جمع خواهی گشت و من پروانه خواهم شد
مرا کنج صلاح و خرقه تقوی نمی زیبد
گریبان چاک و رسوا جانب می خانه خواهم شد
بدور آن لب میگون مجو پیمان زهد از من
سر پیمان ندارم بر سر پیمانه خواهم شد
هلالی من نه آن رندم که از مستی شوم بیخود
اگر بیخود شوم زان نرگس مستانه خواهم شد
از حال و دل و دیده مپرسید که چون شد
خون شد دل و از رهگذر دیده برون شد
ما بی خبران چون خبر از خویش نداریم
حال دل آواره چه دانیم که چون شد
دل خون شد و از دست هنوزش نگذاری
بگذار خدا را که دل از دست تو خون شد
تا باد صبا در شکن زلف تو ره یافت
بهر دل ما سلسله جنبان جنون شد
کردیم بامید وفا صبر ولیکن
هر چند که کردیم جفای تو فزون شد
هر قصر امیدی که برافراخته بودیم
از سیل فراق تو بیک بار نگون شد
در عشق تو گویند بشد کار هلالی
کاری که مراد دل او بود کنون شد
تا سلسله زلف تو زنجیر جنون شد
وابستگی این دل دیوانه فزون شد
شرمنده شد از عکس جمالت مه و خورشید
وز عارض گل رنگ تو دل غنچه خون شد
خون شد دل من دم بدم از فرقت دلبر
زان رو ز ره دیده خونبار برون شد
آنجا که صبا را گذری نیست که گوید
حال دل این خسته بدلدار که چون شد
هر چند قدت راست هلالی چو الف بود
از بار غم دوست بیک بار چو نون شد
گل شکفت و شوق آن گل چهره از سر تازه شد
وای جان من که بر دل داغ دیگر تازه شد
گرد آن رخسار گل گون خط ز نگاری دمید
همچو اطراف چمن کز سبزه تر تازه شد
آمد از کویت نسیمی غنچه دلها شکفت
گلشن جان زان نسیم روح پرور تازه شد
تا گذشتی همچو آب خضر بر طرف چمن
هر خس و خاشاک چون سرو و صنوبر تازه شد
توسنت بار دگر پا بر رخ زردم نهاد
دولت من بین که بازم سکه زر تازه شد
زخمهای تیر مژگان سر بسر آورده بود
چون نمک پاشیدی از لبها سراسر تازه شد
تازه شد جان هلالی تا بخون عاشقان
رسم خونریزی از آن شوخ ستمگر تازه شد
غم بتان مخور ای دل که زار خواهی شد
اگر عزیز جهانی تو خوار خواهی شد
اگر چو من هوس زلف یار خواهی کرد
ز عاشقان سیه روزگار خواهی شد
تو از طریقه یاری همیشه فارغ و من
نشسته ام بامیدی که یار خواهی شد
چو در وفای توام بر دلم جفا مپسند
که پیش اهل وفا شرمسار خواهی شد
کنون بحسن تو کس نیست از هزار یکی
تو خود هنوز یکی از هزار خواهی شد
ز فکر کار جهان بار غم بسینه منه
وگرنه در سر این کار و بار خواهی شد
هلالی از پی آن شهسوار تند مرو
که نارسیده بگردش غبار خواهی شد
نیست عرق که در رهت از حرکات می چکد
هر قدمی که می نهی آب حیات می چکد
چند بهر سیه دلی باده ناب می کشی
حیف که آب زندگی در ظلمات می چکد
بس که لب تو چاشنی ریخته در مذاق جان
گریه تلخ گر کنم آب نبات می چکد
اشک هلالی از مژه گرد حریم آن حرم
همچو سرشک عارفان در عرفات می چکد
آه و صد آه که آن مه ز سفر دیر آمد
شمع خورشید جمالش بنظر دیر آمد
گفت سوی تو بقاصد بفرستم خبری
وه که قاصد نفرستاد و خبر دیر آمد
تو مدد گار شو ای خضر که آن آب حیات
سوی این سوخته تشنه جگر دیر آمد
نوبهار چمن عیش بدل شد بخزان
زانکه آن شاخ گل تازه و تر دیر آمد
مردم از شوق هم آغوشی آن سرو دریغ
کان نهال چمن حسن ببر دیر آمد
ای فلک پرتو خورشید جهانتاب کجاست
کامشب از غصه بمردیم و سحر دیر آمد
یار تا رفت هلالی من ازین غم مردم
که چرا عمر من خسته بسر دیر آمد
روز هجران تو یارب ز کجا پیش آمد
این چه روزیست که پیش من درویش آمد
آن بلایی که ز اندیشه آن میمردم
عاقبت پیش من عاقبت اندیش آمد
با قد همچو خدنگ از دل من بیرون آی
که مرا تیر بلا بر جگر ریش آمد
چشم بر هم مزن و هر طرف از ناز مبین
که بریش دلم از هر مژه صد نیش آمد
حال خود را چو بحال دگران سنجیدم
کمترین درد من از درد همه بیش آمد
روز بگذشت هلالی شب هجران برسید
وه چه روز سیهست این که مرا پیش آمد
دلم پیش لبت با جان شیرین در فغان آمد
خدا را چاره دل کن که این مسکین بجان آمد
بیا ای سرو گلزار جوانی را غنیمت دان
که خواهد نوبهار حسن را روزی خزان آمد
ببزم دیگران دامن کشان تا کی توان رفتن
بسوی عاشقان هم گاه گاهی میتوان آمد
حیاتی یافتم از وعده قتلش بحمد الله
که ما را هر چه در دل بود او را بر زبان آمد
سر زلفت ز بالا بر زمین افتاد و خوشحالم
که بهر خاکساران آیتی از آسمان آمد
ملولم از غم دوران سبک دوشی کن ای ساقی
ببر این کوه محنت را که بر دلها گران آمد
کمند زلف لیلی میکشد از ذوق مجنون را
که از شهر عدم بیخود بصحرای جهان آمد
بامیدی که در پای سگانت جان برافشاند
هلالی نقد جان در آستین بر آستان آمد
نگسلد رشته جان من از آن سرو بلند
این چه نخلیست که دارد برگ جان پیوند
آه از آن چشم که چون سوی من افگند نگاه
چاکها در دلم از خنجر مژگان افگند
گر دهم جان بوفایش نپسندد هرگز
آه از آن شوخ جفا پیشه دشوار پسند
گر نگیرد ز سر لطف و کرم دست مرا
دست کوتاه من و دامن آن سرو بلند
منم از چشم تو قانع بنگاهی گاهی
وز تمنای میانت بخیالی خرسند
صد رهم بینی و نادیده کنی آه ز تو
حال من دیدن و این گونه تغافل تا چند
مهر رخسار تو چون ذره پریشانم ساخت
شوق خال تو مرا سوخت بر آتش چو سپند
شب هجر تو هلالی ز خراش دل خویش
چاک زد سینه بنوعی که دل از خود بر کند
یارب غم ما را که بعرض تو رساند
کانجا که تویی باد رسیدن نتواند
خاکم چو برد باد پریشان شوم از غم
کز من بتو ناگاه غباری برساند
مشکل غم و دردیست که درد و غم ما را
بی غم نکند باور و بی درد نداند
خونین جگری کز غم هجران تو گرید
از دیده بهر چشم زدن خون بچکاند
عالم همه غم دان و غم او مخور ای دل
می خور که ترا از غم عالم برهاند
مردم لب جو سرو نشانند و دل ما
خواهد که ترا بیند و در دیده نشاند
من بنده ام از بهر چه میرانی ازین در
کس بنده خود را ز در خویش نراند
خواهد که شد کشته بتیغ تو هلالی
نیکو هوسی دارد اگر زنده بماند
عارضت هست بهشتی که عیان ساخته اند
قامتت آب حیاتی که روان ساخته اند
این چه گلزار جمالست که بر قامت تو
از سمن عارض و از غنچه دهان ساخته اند
لبت آیا چه شکر ریخت که گفتار ترا
همه شیرین سخنان ورد زبان ساخته اند
بر گل روی تو آن سبزه تر دانی چیست
فتنه هایی که نهان بود عیان ساخته اند
برگمانی دهنت ساخته اند اهل یقین
چون یقین نیست ضرورت بگمان ساخته اند
مکن ای دل هوس گوشه آن چشم بترس
زان بلاها که در آن گوشه نهان ساخته اند
گر مرا نام و نشان نیست هلالی چه عجب
عاشقان را همه بی نام و نشان ساخته اند
جان من بهر تو از جان بدنی ساخته اند
بروی از رشته جان پیرهنی ساخته اند
بر گلت سبزه عنبر شکنی ساخته اند
از گل و سبزه عجایب چمنی ساخته اند
تن سیمین تو نازک دل سنگین تو سخت
بوالعجب سنگدل و سیم تنی ساخته اند
الله الله چه توان گفت رخ و زلف ترا
گوییا از گل و سنبل چمنی ساخته اند
خوش بخند ای گل بستان لطافت که ترا
بر گل از غنچه خندان دهنی ساخته اند
من که باشم که تو گویی سخن همچو منی
مردم از بهر دل من سخنی ساخته اند
میکنم کوه غم از حسرت شیرین دهنان
از من این سنگدلان کوهکنی ساخته اند
بعد ازین راز هلالی نتوان داشت نهان
که بهر خلوت از آن انجمنی ساخته اند
عجب که رسم وفا هرگز آن پری داند
پری کجا روش آدمی گری داند
دلم بعشوه ربود اول و ندانستم
که آخر اینهمه شوخی و دلبری داند
بعاشقان ستم دوست عین مصلحتست
که شاه مصلحت کار لشکری داند
حدیث لعل خود از چشم درفشانم پرس
که قد گوهر سیراب گوهری داند
بناز گفت هلالی کمینه بنده ماست
زهی سعادت اگر بنده پروری داند
جهان و هر چه درو هست پایدار نماند
بیار باده که عالم بیک قرار نماند
غنیمتی شمر ای گل نوای عشرت بلبل
که برگ ریز خزان آید و بهار نماند
تو مست باده نازی ولی مناز که آخر
ز مستییی  که تو داری بجز خمار نماند
بسی نماند که خاکم ز تند باد فراقت
روان بگردد و زان گرد هم غبار نماند
برو ز هجر هلالی ز روزگار چه نالی
معینست که این روز و روزگار نماند
دلم رفت و جان حزین هم نماند
ز عمر اندکی ماند و این هم نماند
سرم خاک آن در شد و زود باشد
که گردش بروی زمین هم نماند
نشسته بخون مردم چشم دانم
که در خانه مردم نشین هم نماند
چه هر دم بناز افگنی چین بر ابرو
مناز ای بت چین که چین هم نماند
گر افتاده خاکساری بمیرد
سهی قامت نازنین هم نماند
هلالی اگر نیست حالت چو اول
مخور غم که آخر چنین هم نماند
پیش از روزی که خاک قالبم گل ساختند
بهر سلطان خیالت کشور دل ساختند
صد هزاران آفرین بر کلک نقاشان صنع
کز گل و آب این چنین شکل و شمایل ساختند
خوبرویان را جفا دادند و استغنا و ناز
بر گرفتاران بغایت کار مشکل ساختند
کار ما این بود کز خوبان نگه داریم دل
عاقبت ما را ز کار خویش غافل ساختند
آه ازین حسرت که هر جا خواستم بینم رخش
پیش چشم من هزاران پرده حایل ساختند
هر کجا رفتند خوبان به شد از باغ بهشت
خاصه آن جایی که روزی چند منزل ساختند
می تپم نی مرده و نی زنده بر خاک درش
همچو آن مرغی که او را نیم بسمل ساختند
منظر عیش هلالی از فلک بگذشته بود
خیل اندوه تو با خاکش مقابل ساختند
بس که خلقی سخن عاشقی من کردند
دوست را با من دل سوخته دشمن کردند
سوختم ز آتش این چرب زبانان چون شمع
سوز پنهان مرا بر همه روشن کردند
بعد ازین دست من و دامن این سنگدلان
که بآهنگ جفا سنگ بدامن کردند
برضا کوش هلالی و ز قسمت مخروش
هر کرا هر چه نصیبست معین کردند
عاشقان هر چند مشتاق جمال دلبرند
دلبران بر عاشقان از عاشقان عاشق ترند
عشق می نازد بحسن و حسن می نازد بعشق
آری آری این دو معنی عاشق یکدیگرند
در گلستان گر بپای بلبلان خاری خلد
نو عروسان چمن صد جامه بر تن میدرند
جان شیرین با لبت آمیخت گویا در ازل
گوهر جان من و لعل تو از یک گوهرند
ای رقیب از منع ما بگذر که جانبازان عشق
از سر جان بگذرند اما ز جانان نگذرند
مردم و رحمی ندیدم زین بتان سنگدل
من نمی دانم مسلمانند یا خود کافرند
با تن لاغر هلالی از غم خوبان منال
تن اگر بگداخت با کی نیست جان می پرورند
رند لب تشنه چرا جام شرابی نزند
چون کسی بر جگر سوخته آبی نزند
هر که خواهد که دمی جام کشد همچو حباب
خیمه عشق چرا بر سر آبی نزند
شهر ویران کنم از اشک خود ای گنج مراد
تا دم از عشق تو هر خانه خرابی نزند
با همه مشک فشانی نتواند سنبل
که خم زلف ترا بیند و تابی نزند
یار بد خوست هلالی طمع خام مکن
با حذر باش که شمشیر عتابی نزند
چو ترک من هوس مجلس شراب کند
هزار عاشق دل خسته را کباب کند
خراب چون نشوم از کرشمهای کسی
که در کرشمه اول جهان خراب کند
شدم ز حسرت او در نقاب خاک و هنوز
بخاک من چو رسد روی در نقاب کند
چه طالعست که ناگاه بر سرم روزی
اگر فرشته رحمت رسد عذاب کند
تپیدن دل من روز هجر دانی چیست
برای دیدن روی تو اضطراب کند
ز خواب چشم گشایی و فتنه انگیزی
تو آفتی نگذاری که فتنه خواب کند
نمود وعده دیدار و دیدمش در خواب
نگویمش که مبادا بآن حساب کند
چو سایه روی هلالی بخاک یکسان باد
اگر ز سایه تو رو بآفتاب کند
هرگز آن شوخ بما غیر نگاهی نکند
آن هم از ناز کند گاهی و گاهی نکند
می روم بر سر راهش بامید نظری
آه اگر بگذرد آن شوخ و نگاهی نکند
این همه ناله که من می کنم از درد فراق
هیچ ماتم زده خانه سیاهی نکند
حاصل عشق همین بس که اسیر غم او
دل بمالی ندهد میل بجاهی نکند
زاهدا گر هوس باده و شاهد گنهست
بنده هرگز نتواند که گناهی نکند
سوی هر کس که بدین شکل و شمایل گذری
کی تواند که ترا بیند و آهی نکند
چون هلالی شرفی یافتم از بندگیت
کس چرا بندگی همچو تو شاهی نکند
گر کسی عاشق رخسار تو باشد چه کند
طالب دولت دیدار تو باشد چه کند
شوخی و بی خبر از درد گرفتاری دل
دردمندی که گرفتار تو باشد چه کند
چه غم از سینه ریش و دل افگار مرا
سینه ریشی که دل افگار تو باشد چه کند
قصد جان و دل یاران بود اندیشه تو
بیدلی کز دل و جان یار تو باشد چه کند
ای طبیب دل بیمار بگو بهر خدا
کان جگر خسته که بیمار تو باشد چه کند
گوش بر گفته احباب توان کرد ولی
هر کرا گوش بگفتار تو باشد چه کند
می کند بی تو هلالی همه شب ناله زار
ناتوانی که دلش زار تو باشد چه کند
خوبرویان چون بشوخی قصد مرغ دل کنند
اولش سازند صید و آخرش بسمل کنند
یارب این سنگین دلان را شیوه رحمی بده
تا مراد عاشق بیچاره را حاصل کنند
چون تو سروی برنخیزد گر چه در باغ بهشت
خاک آدم را بآب زندگانی گل کنند
پیش ما بر روی جانان پرده می دارد رقیب
کاشکی آن پرده را بر روی او حایل کنند
فتنه است آن چشم و او را خواب مستی لایقست
مردم بد مست را آن به که لایعقل کنند
گر بعمری گوید از من با رقیبان یک سخن
صد سخن گویند و از یاد منش غافل کنند
آن مه از روی کرم سوی هلالی مایلست
آه اگر اغیار سوی دیگرش مایل کنند
چو لاله سینه من کاش پاره پاره کنند
بداغهای درون یک بیک نظاره کنند
بپیش یار دلم را چو غنچه بشکافند
باو جراحت پنهانم آشکاره کنند
ز سیل دیده خرابم ز سوز سینه کباب
میان آتش و آبم ز من کناره کنند
ز اشک و چهره زردم اگر نیند آگاه
شبی تفحص آن از مه و ستاره کنند
بر آستان وفا سر نهاده ام عمری
که در حساب سگانش مرا شماره کنند
ز تیغ طعنه بیک بار نیم کشته شدم
نعوذ بالله اگر طعن من دوباره کنند
دل حزین هلالی ز درد هجران سوخت
برای درد دل او بلطف چاره کنند
جای آنست که شاهان ز تو شرمنده شوند
سلطنت را بگذارند و ترا بنده شوند
گر بخاک قدمت سجده میسر گرد
سر فرازان جهان جمله سر افگنده شوند
بر سر خاک شهیدان اگر افتد گذرت
کشته و مرده همه از قدمت زنده شوند
جمع خوبان همه چون کوکب و خورشید تویی
تو برون آی که این جمله پراگنده شوند
هیچ ذوقی به ازین نیست که از غایت شوق
چشم من گرید و لبهای تو در خنده شوند
گر تو آن طلعت فرخ بنمایی روزی
تیره روزان همه با طالع فرخنده شوند
اگر اینست هلالی شرف پایه عشق
همه کس طالب این دولت پاینده شوند
دودی که دوش بر سر کویت بلند بود
غافل مشو که آه من دردمند بود
از ما شمار خیل شهیدان خود مپرس
آن خیل بی شمار که داند که چند بود
بستم بطره تو دل و رستم از غمت
آری علاج عاشق بیچاره بند بود
یک ذره مانده بود ز من در شب فراق
آن ذره هم بر آتش هجران سپند بود
جان با سگان دوست هلالی سپرد و رفت
این شیوه گر پسند و گر ناپسند بود
شیرین دهنا این همه شیرین نتوان بود
شیری که تو خوردی مگر از ریشه جان بود
این حسن چه حسنست که از پرده عیان ساخت
نقشی که پس پرده تقدیر نهان بود
تنها نه من از واقعه عشق خرابم
مجنون هم ازین واقعه رسوای جهان بود
امروز نشد نام و نشان دل من گم
تا بود دل گم شده بی نام و نشان بود
دی بود گمان کز غمت امروز بمیرم
امروز یقینست مرا هر چه گمان بود
هر تیر جفایی که دو ابروی تو افگند
بس کارگر آمد که بزور دو کمان بود
خود را خس و خاشاک درت گفت هلالی
تحقیق نمودیم بسی کمتر ازان بود
دی براهم دیدن و آنگاه نادیدن چه بود
روی گردانیدن و از راه گردیدن چه بود
گر نه در دل داشتی کز رشک گریم زار زار
پیش من رخ در رخ اغیار خندیدن چه بود
خواستی کز ساغر حسرت خورم خون جگر
ور نه در بزم رقیبان جرعه نوشیدن چه بود
من نمی دانم که این خشم ترا تقریب چیست
خود بگو آخر که بی تقریب رنجیدن چه بود
دوش در کویت ببیماری فگندم خویش را
تا نگویندم که شب تا روز نالیدن چه بود
خانه اغیار را پرسید و من مردم ز رشک
دوستان پرسید زو کین خانه پرسیدن چه بود
بی مه رویش هلالی زار گشتی عاقبت
با چنین نامهربانی مهر ورزیدن چه بود
با من اول آن همه رسم وفاداری چه بود
بعد ازان بی موجبی چندین جفاگاری چه بود
مرحمت بگذاشتی تیغ جفا برداشتی
آن محبت ها کجا شد این ستمگاری چه بود
مردم چشمم ز آزارت بخون آغشته شد
نور چشم من بگو کین مردم آزاری چه بود
من نمی گویم که چندین دشمنی آخر چراست
لیک می پرسم که اول آن همه یاری چه بود
زان دو گیسو گر خدا قید گرفتاران نخواست
این همه ترتیب اسباب گرفتاری چه بود
گر نبود ای شوخ آهنگ دلازاری ترا
بی جهت با عاشقان آهنگ بیزاری چه بود
سوی خود خواندی هلالی را و راندی عاقبت
عزت او را بدل کردن باین خواری چه بود
کاکل ز چه بگذاشته ای تا کمر خود
مگذار بلاهای چنین را بسر خود
رفتار ترا گر ملک از عرش ببیند
آید بزمین فرش کند بال و پر خود
چشم تو نهان یک نظر از لطف بینداخت
ما را ز چه انداخته ای از نظر خود
دیروز ز حال همه عالم خبرم بود
امروز چنانم که ندارم خبر خود
در عشق تو از من اثری بیش نماندست
نزدیک شد آن دم که نیابم اثر خود
من کشته شوم به که جدا افتم از آن در
زارم بکش و دور میفگن ز در خود
دور از تو چه گویم بچه حالست هلالی
درمانده بدرد دل خونین جگر خود
یار اگر مرهم داغ دل محزون نشود
با چنین داغ دلم خون نشود چون نشود
جز دل سخت تو خون شد همه دلها ز غمم
دل مگر سنگ بود کز غم من خون نشود
این که با ما ستمت کم نشود باکی نیست
کوشش ما همه اینست که افزون نشود
گر بسر منزل لیلی گذری جلوه کنان
نیست ممکن که ترا بیند و مجنون نشود
بسکه در ناله ام از گردش گردون همه شب
هیچ شب نیست دو صد ناله بگردون نشود
گفته ای خون تو ریزم چه سعادت به ازین
نیت خیر تو یارب که دگرگون نشود
واعظا ترک هلالی کن و افسانه مخوان
کشته عشق بتان زنده بافسون نشود
لعل جان بخشت که یاد از آب حیوان میدهد
زنده را جان میستاند مرده را جان میدهد
دور بادا چشم بد کامروز در میدان حسن
شهسوار من سمند ناز جولان میدهد
یارب اندر ساغر دوران شراب وصل نیست
یا بدور ما همه خوناب هجران میدهد
دل مگر پا بسته زلف تو شد کز حال او
باد میآید خبرهای پریشان میدهد
نیست درد عشق خوبان را بدرمان احتیاج
گر طبیب این درد بیند ترک درمان میدهد
موجب این گریهای تلخ میدانی که چیست
عشوه شیرین که آن لبهای خندان میدهد
ای اجل سوی هلالی بهر جان بردن میا
زانکه عاشق گاه مردن جان بجانان میدهد
هر گه آن قصاب خنجر بر گلوی من نهد
مینهم سر بر زمین تا پا بروی من نهد
آنکه هر سو کشته ای سر مینهد بر پای او
کشته آنم که روزی پا بسوی من نهد
خوی او تندست با من گو رقیب سنگدل
تا برآرد تیغ و پیش تند خوی من نهد
رازها در سینه دارم گوشه ای خواهم که یار
ساعتی گوش رضا بر گفتگوی من نهد
دفع سودای سر زلف تو نتواند حکیم
گر دو صد زنجیر بر هر تار موی من نهد
گرد غم را گر بآب دیده بنشانم دمی
باز برخیزد قدم در جستجوی من نهد
بوی مشک آید ز اوراق هلالی سالها
گر دمی پیش غزال مشکبوی من نهد
ماه من زلف شب قدرست و رویت روز عید
در سر ماهی شب و روزی باین خوبی که دید
سرو من برخاست از قدش قیامت شد پدید
غیر آن قامت که من دیدم قیامت را که دید
آن زنخدان را که پر کردند ز آب زندگی
بر کفم نه کز کمال نازکی خواهد چکید
چون در آغوشت گرفتم قالب من جان گرفت
غالبا جان آفرین جسم تو از جان آفرید
چون کف پایت نهادی بر دلم آرام یافت
دست ازو گر باز داری همچنان خواهد تپید
چونکه بگذشتی تو اشک من روان شد از پیت
عزم پابوس تو دارد هر کجا خواهد رسید
میکشم بار غم از هجران و این کوه بلاست
من ندانم کین بلا را تا یکی خواهم کشید
وه چه پیش آمد هلالی کان غزال مشکبوی
ناگهان از من رمید و با رقیبان آرمید
جز بندگیم کاری از دست نمی آید
من بنده فرمانم تا دوست چه فرماید
تو عمر من و وصلت آسایش عمر من
یارب که رقیب تو از عمر نیاساید
ای گل تو بحسن خود مغرور مشو چندین
کین خوبی ده روزه بسیار نمی پاید
تا چند جفاگاری شوخی و دل افگاری
جایی که وفا باشد اینها بچه کار آید
در عشق هلالی را انکار کنند اما
این کار چو پیش آید افکار نمی شاید
زان پیشتر که جانان ناگه ز در درآید
از شادی وصالش ترسم که جان برآید
ناصح بصبر ما را بسیار خواند لیکن
ما عاشقیم و از ما این کار کمتر آید
ای ترک شوخ باری در سر چه فتنه داری
کز شوخی تو هردم صد فتنه بر سر آید
جز عکس خود که بینی ز آیینه گاه گاهی
مثل تو دیگری کو تا در برابر آید
گفتی که با تو یارم آه این دروغ گفتی
ور زانکه راست باشد کی از تو باور آید
برگرد شمع رویت پروانه شد هلالی
یک بار گر برانی صد بار دیگر آید
اگر نه از گل نو رسته بوی یار آید
هوای باغ و تماشای گل چه کار آید
بهار میرسد آهنگ باغ کن زان پیش
که رفته باشی و بار دگر بهار آید
ز باده سرخوشی خود زمان زمان نو کن
چنان مکن که رود مستی و خمار آید
فتاد کشتی عمرم بموج خیر فراق
امید نیست کزین ورطه بر کنار آید
هزار عاشق دلخسته خاک راه تو باد
ولی مباد که بر دامنت غبار آید
جدا ز لعل تو هر قطره ای ز آب حیات
مرا بدیده چو پیکان آبدار آید
چو بار نیست برین آستان هلالی را
ازین چه سود که روزی هزار بار آید
چه حاصل گر هزاران گل دمد یا صد بهار آید
مرا چون با تو کار افتاده است اینها چه کار آید
دلم را باغ و بستان خوش نمیآید مگر وقتی
که جامی در میان آرند و سروی در کنار آید
چو سوی زلف خوبان رفت سوی ما نیاید دل
وگر آید سیه روز و پریشان روزگار آید
نمیآیم برون از بیم رسوایی که میترسم
مرا در پیش مردم گریه بی اختیار آید
پس از عمری اگر آن طفل بدخو بگذرد سویم
نمی گیرد قراری تا دل من در قرار آید
فزون از داغ نومیدی بلایی نیست عاشق را
مبادا کین بلا پیش من امیدوار آید
هلالی چون تو درویشی و آن مه خسرو خوبان
ترا از عشق او فخرست و او را از تو عار آید
اگر چون تو سروی ز جایی برآید
شود رستخیز و بلایی برآید
خدا را لب خود بدشنام بگشا
که از هر زبانی دعایی برآید
تو سلطان حسنی و عالم گدایت
چنان کن که کار گدایی برآید
چه کم گردد آخر ز جاه و جلالت
اگر حاجت بینوایی برآید
مزن تیر جور و حذر کن ز آهی
که از سینه مبتلایی برآید
مرا می کشد انتظار قدومت
چه باشد که آواز پایی برآید
هلالی ازین شب خلاصی ندارد
مگر آفتابی ز جایی برآید
دلا گر عاشقی بنشین که جانانت برون آید
بر آن در منتظر میباش تا جانت برون آید
اگر صد سال آب از گریه بر آتش زند چشمم
هنوز از سینه من سوز هجرانت برون آید
ز تاب آتش می چون عرق ریزد گل رویت
زلال رحمت از چاه زنخدانت برون آید
چه بینم آفتابی را که از جیب فلک سر زد
خوش آن ماهی که هر صبح از گریبانت برون آید
سوار خاک میدان توام آهسته جولان کن
نمیخواهم که گردی هم ز میدانت برون آید
هلالی خواستی کز ضعف تن افغان کنی اما
تو آن قوت کجا داری که افغانت برون آید
غمی کز درد عشقت بر دل ناشاد می آید
اگر با کوه گویم سنگ در فریاد می آید
دلم روزی که طرح عشق می انداخت دانستم
که گر سازم بنای صبر بی بنیاد می آید
نمی دانم چه بی رحمیست آن سلطان خوبان را
که هر گه داد خواهم بر سر بیداد می آید
رقیبا گر ترا اندیشه ما نیست معذوری
کجا بیدرد را از دردمندان یاد می آید
طفیل بندگان من هم قبول افتاده ام گویا
که از هر جانب آواز مبارک باد می آید
عجب خاک فرحناکست کوی می فروشان را
که هر کس میرود غمگین همان دم شاد می آید
چه نسبت با رقیب سنگدل مسکین هلالی را
نمی آید ز خسرو آنچه از فرهاد می آید
دم آخر که مرا عمر بسر می آید
گر تو آیی بسرم عمر دگر می آید
گر نگریم جگر از درد تو خون می بندد
ور بگریم ز درون خون جگر می آید
منم آن کوه غم و درد که سیلاب سرشک
هر دم از دامن من تا بکمر می آید
چون کنم از تو فراموش که روزی صد بار
جلوه حسن تو در پیش نظر می آید
در قفای سپر سینه بجانست دلم
که چرا تیر تو اول بسپر می آید
سبزه نو رسته بود خوب ولی خوب ترست
سبزه خط تو هر چند که بر می آید
شب ز فریاد هلالی سگت افغان برداشت
کین چه غوغاست که شب تا بسحر می آید
مه من با رقیبان جفا اندیش می آید
ز غوغایی که می ترسیدم اینک پیش می آید
چه چشمست این که هر گه جانب من تیز می بینی
ز مژگان تو بر ریش دلم صد نیش می آید
بآن لبهای شیرین وه چه شورانگیز می خندی
که از ذوقش نمک بر سینهای ریش می آید
جمالت را بمیزان نظر هر چند می سنجم
بچشم من رخت از جمله خوبان بیش می آید
مرا این زخمها بر سینه از دست خودست آری
کسی را هر چه پیش آید ز دست خویش می آید
فلک تاج سعادت می دهد ارباب حشمت را
همین سنگ ملامت بر سر درویش می آید
هلالی روز وصل آمد مکن اندیشه دوری
که این اندیشها از عقل دور اندیش می آید
مرا چون دیگران یاد گل و گلشن نمی آید
بغیر از عاشقی کار دگر از من نمی آید
هوس دارم که دوزم چاک دل از تار گیسویش
ولی چندان گره دارد که در سوزن نمی آید
تعجب چیست گر من در وصالش فارغم از گل
کسی را پیش یوسف یاد پیراهن نمی آید
منور شد بتشریف قدومش خانه چشمم
بلی جز مردمی از دیده روشن نمی آید
تو بدخویی که داری قصد جان عاشقان ور نه
کسی را از برای عاشقی کشتن نمی آید
بجای خاک پایش توتیا جستم ندانستم
که کار سرمه از خاکستر گلخن نمی آید
هلالی اشک می بارد برو دامن کشان مگذر
تعلل چیست چون گردی بران دامن نمی آید
هر دم از چشم تو دل را نظری می باید
صد نظر دید و هنوزش دگری می باید
آن قدر سرکشی و ناز که باید داری
شیوه مهر و وفا هم قدری می باید
هر چه در عالم خوبیست از آن خوب تری
نتوان گفت کزان خوب تری می باید
بامید نظری در گذرت خاک شدیم
از تو بر ما نظری و گذری می باید
گفتی از وصل خبر یافته ای خوش دل باش
خبری هست ولیکن اثری می باید
بقدم طی نشود راه بیابان فراق
قطع این مرحله را بال و پری می باید
در ره عشق هلالی خبر از خویش مپرس
که درین راه ز خود بی خبری می باید
آخر از غیب دری بر رخ ما بگشاید
دیگران گر نگشایند خدا بگشاید
دلبران کار من از جور شما مشکل شد
مگر این کار هم از لطف شما بگشاید
بر دل از هیچ طرف باد نشاطی نوزید
یارب این غنچه پژمرده کجا بگشاید
نگشاید دل ما تا نگشایی خم زلف
زلف خود را بگشا تا دل ما بگشاید
باشد آسایش آن سیم تن آسایش جان
جان بیاساید اگر بند قبا بگشاید
میکشم آه که بگشا رخ گلگون لیکن
این گلی نیست که از باد صبا بگشاید
تا بدشنام هلالی بگشایی لب خویش
هر سحر گریه کنان دست دعا بگشاید
ای کسانی که بخاک قدمش جا دارید
گاه گاه از من محروم شده یاد آرید
تا کی از حسرت او خیزم و بر خاک افتم
وقت آنست که از خاک مرا بردارید
گر ز نزدیک نخواهد که ببینم رویش
باری از دور بنظاره او بگذارید
بی شمارند صف جمع غلامان در پیش
بنده را در صف آن جمع یکی بشمارید
گرد آن کوی سگانند بسی بهر خدا
که مرا نیز در آن کوی سگی پندارید
بعد مردن سر من در سر کویش فگنید
ور توانید بخاک قدمش بسپارید
تا کی ای سنگدلان مرگ هلالی طلبید
مرد بیچاره شما نیز همین انگارید
آن کمر بستن و خنجر زدنش را نگرید
طرف دامن بمیان بر زدنش را نگرید
خلعت حسن و کمر ترکش نازش بینید
عقد دستار بسر بر زدنش را نگرید
جانب گریه من چون نگرد از سر ناز
خنده بر جانب دیگر زدنش را نگرید
شوخ من مست شد و ساغر می زد بسرم
شوخی و مستی و ساغر زدنش را نگرید
ناگه آن شوخ درون آمد و سر زد همه را
مست در مجلس ما سر زدنش را نگرید
چون بدان قامت رعنا کند آهنگ چمن
طعنه بر سرو و صنوبر زدنش را نگرید
منکر آه جهان سوز هلالی مشوید
هر دم آتش بجهان در زدنش را نگرید
دل بدرد آمد و این درد بدرمان نرسید
سر درین کار شد و کار بسامان نرسید
آن جفا پیشه که بر ناله من رحم نکرد
کافری بود بفریاد مسلمان نرسید
کس بر آن شه خوبان غم من عرض نکرد
وه که درد دل درویش بسلطان نرسید
وه که تا گشت سرم بر سر میدان تو خاک
بعد از آن پای تو یک روز بمیدان نرسید
تو چه دانی که چه حالست مرا در ره عشق
چون ترا گردی ازین راه بدامان نرسید
عاقبت دست بدامان رقیب تو زدم
چه کنم دست من او را بگریبان نرسید
عمرها خواست هلالی که بخوبان برسد
مرد بیچاره و یک روز بدیشان نرسید
بهر درد دل ما از تو دوایی نرسید
سعی بسیار نمودیم بجایی نرسید
ما اسیران بتو هرگز ننمودیم وفا
که همان لحظه بما از تو جفایی نرسید
قامتم چنگ شد و لطف تو ننواخت مرا
بی نوایی ز تو هرگز بنوایی نرسید
با چنین قامت و بالا نرسیدی بکسی
کز تو بر سینه او تیر بلایی نرسید
دیده گو آن بده گلشن امید مرا
کز گل این چمنم بوی وفایی نرسید
حالتی نیست در آنکس که بجان و دل او
فتنه جلوگر عشوه نمایی نرسید
گر هلالی بوصالت نرسد نیست عجب
هیچ گه منصب شاهی بگدایی نرسید
گر دلم زین گونه آه دم بدم خواهد کشید
آتش پنهان من آخر علم خواهد کشید
زیر کوه غم تن فرسوده کاهی بیش نیست
برگ کاهی چند یارب کوه غم خواهد کشید
تنگ شد بر عاشق بی خانمان شهر وجود
بعد ازین خود را بصحرای عدم خواهد کشید
نم کشد از آب چشمم خاک هر سر منزلی
اشک اگر اینست بام چرخ نم خواهد کشید
حرف بیدادی که بیرون آید از کلک قضا
دور چرخ آنرا بنام من رقم خواهد کشید
جرعه نوش بزم رندان را بشارت ده که او
سالها آب حیات از جام جم خواهد کشید
چون هلالی خاک گشتم بر امید مقدمش
وه چه دانستم که از خاکم قدم خواهد کشید
وه که سودای تو آخر سر بشیدایی کشید
قصه عشق نهان ما برسوایی کشید
آخر ای جان روزی از حال دل زارم بپرس
تا بگویم آنچه در شبهای تنهایی کشید
میکشند از داغ سودایت خردمندان شهر
آنچه مجنون بیابان گرد صحرایی کشید
حال ما و فتنه چشم تو میداند که چیست
هر که روزی غارت ترکان یغمایی کشید
بنده آن سرو آزادم که بر رخسار گل
خال رعنایی نهاد و خط زیبایی کشید
طاقت هجران ندارد ناز پرورد وصال
داغ و درد عشق را نتوان برعنایی کشید
صبر فرمودن هلالی را مفرما ای طبیب
زانکه نتوان بیش ازین رنج شکیبایی کشید
ای بتان سنگدل تا چند استغنا کنید
ما خود از فکر شما مردیم فکر ما کنید
جان محزون در تنم امروز و فردا بیش نیست
فکر امروز من و اندیشه فردا کنید
مردم از این غصه میخواهم که یار آگه شود
ای رقیبان بر سر تابوت من غوغا کنید
چند با اغیار پردازید ای سیمین بران
گاه گاهی هم بحال عاشقان پروا کنید
میکند سودای زلفش روز مسکینان سیاه
ای سیه روزان مسکین ترک این سودا کنید
بسکه مخمورم گرانی میکند دستار من
می فروشان از سر من این بلا را وا کنید
عاشقیهای هلالی سر بشیدایی کشید
دوستان فکری بحال عاشق شیدا کنید
من نمیخواهم که  در کویش مرا بسمل کنید
حیف باشد کان چنان خاکی بخونم گل کنید
چون نخواهم زیست دور از روی او بهر خدا
تیغ بردارید و پیش او مرا بسمل کنید
بهر قتلم رنجه میدارید دست ناز کش
هم بدست خود مرا قربان آن قاتل کنید
چون بعزم خاک بردارید تابوت مرا
هر قدم صد جا بگرد کوی او منزل کنید
تا رخش من بینم و جز من نبیند دیگری
پیش رویش پرده چشم مرا حایل کنید
دل در آن کویست و من بیدل خدا را بعد ازین
بگذرید از فکر دل فکر من بیدل کنید
ای حریفانی که جا در بزم آن مه کرده اید
تا هلالی هم درآید رخصتی حاصل کنید
دوستان امشب دوای درد محزونم کنید
بر سرم افسانه ای خوانید و افسونم کنید
نیست اندوه مرا با درد مجنون نسبتی
می شوم دیوانه گر نسبت بمجنونم کنید
لاله گون شد خرقه صد چاکم از خوناب اشک
شرح این صورت بشوخ جامه گلگونم کنید
شهسوار من بصحرا رفته و من مانده ام
زین گناه از شهر می خواهم که بیرونم کنید
وصف قدش را بمیزان خرد سنجیده ام
آفرین بر اعتدال طبع موزونم کنید
چشم پر خونم ببینید و مپرسید از دلم
حالت دل را قیاس از چشم پر خونم کنید
چون هلالی دوش بر خاک درش جا کرده ام
شاید ار امروز جا بر اوج گردونم کنید
می نویسم سخن از آتش دل بر کاغذ
جای آنست اگر شعله زند در کاغذ
چون قلم سوختی از آتش دل نامه من
اگر از آب دو چشمم نشدی تر کاغذ
سخن لعل تو خواهیم که در زر گیریم
کاش سازند دگر از ورق زر کاغذ
خط مشکین ورق روی ترا زیبد و بس
قابل آیت رحمت نبود هر کاغذ
شرح بی مهری آن ماه بپایان نرسد
فی المثل گر شود افلاک سراسر کاغذ
مردم از غم که چرا نامه نوشتی برقیب
نشدی کاش درین شهر میسر کاغذ
تا هلالی صفت ماه جمال تو نوشت
گشت چون صفحه خورشید منور کاغذ
غم نیست گر ز داغ تو می سوزدم جگر
داری هزار سوخته من هم یکی دگر
یارب چه کم شود ز تو ای پادشاه حسن
گر سوی من بگوشه چشمی کنی نظر
در کوی تو سر آمد اهل وفا منم
از چشم التفات وفای مرا نگر
تا کی در آرزوی تو گردیم کو بکوی
تا کی بجستجوی تو گردیم در بدر
جان می کنیم و یار زما بی خبر هنوز
خواهیم مردن از غم او تا شود خبر
در گوشه غمست هلالی بصد نیاز
گاهی ز چشم لطف برین گوشه بر نگر
وه چه شورانگیزی این شیرین پسر
هم نمک می ریزد از تو هم شکر
خاک پایت چون مرا فرق سرست
من چرا بر دارم از پای تو سر
خاک گشتم لاله از خاکم دمید
هم چنان داغ تو دارم بر جگر
بی خبر بودن ز عالم آگهیست
زاهد افسرده کی دارد خبر
جان خواهم از خدا نه یکی بلکه صد هزار
تا صد هزار بار بمیرم برای یار
من زارم و تو زار دلا یک نفس بیا
تا هر دو در فراق بنالیم زار زار
از بسکه ریخت گریه خون در کنار من
پر شد ازین کنار جهان تا بآن کنار
در روزگار هجر تو روزم سیاه شد
بر روز من ببین که چها کرد روزگار
چون دل اسیر تست ز کوی خودش مران
دلداریی کن و دل ما را نگاه دار
کام من از دهان تو یک حرف بیش نیست
بهر خدا که لب بگشا کام من بر آر
چون خاک شد هلالی مسکین براه تو
خاکش بگرد رفت و شد آن گرد هم غبار
ای بخوبی از همه خوبان عالم خوب تر
شیوه حسن و جمالت هر یک از هم خوب تر
آدمی گر یوسف مصرست مانند تو نیست
ای تو از مجموع فرزندان عالم خوب تر
رنگت از می حالتی دارد که از گل خوشترست
و آن عرق بر عارض پاکت ز شبنم خوب تر
خوب تر شد روی گلگونت بدور خط سبز
آری آری باغ باشد سبز و خرم خوب تر
ملک جان تسلیم سلطان خیالش شد که هست
کشور ما بر چنین شاهی مسلم خوب تر
کاسه کاسه با سگانت می خورم خون جگر
زآنکه می خوبست و با یاران همدم خوب تر
تشنه لب بوسد هلالی خاک آن در ز آنکه هست
خاک پای پاک آن کو ز آب زمزم خوب تر
ای قامتت ز سرو سهی سرفرازتر
لعلت ز هر چه شرح دهم دلنوازتر
از بهر آنکه با تو شبی آورم بروز
خواهم شبی ز روز قیامت درازتر
جان از تب فراق تو در یک نفس گداخت
هرگز تبی نبود ازین جانگدازتر
من در رهت نهاده بیاری سر نیاز
تو هر زمان زیاری من بی نیازتر
درباختیم دنیی و عقبی بعشق پاک
در کوی عشق نیست ز ما پاکبازتر
دردا که باز کار هلالی ز دست رفت
کارش بساز ای ز همه کارسازتر
تا ز خط عنبرین حسن تو شد بیش تر
عاشق روی توام بیشتر از پیش تر
ای بتو میل دلم هر نفسی بیشتر
خوبی تو هر زمان بیشتر از پیش تر
پرسش اگر میکنی عاشق درویش را
از همه عاشق ترم وز همه درویش تر
با غم ایوب نیست رنج مرا نسبتی
صبرم ازو کمترست دردم ازو بیش تر
عشق تو اندیشه را سوخت که رسوا شدم
ور نه کس از من نبود عاقبت اندیش تر
کیش بتان کافریست مذهب ایشان ستم
و آن بت بد کیش من از همه بد کیش تر
غمزه زنان آمدی سوی هلالی بناز
سینه او ریش بود آه که شد ریش تر
جامه گلگون روی آتشناک از گل پاک تر
جامه آتشناک و رو از جامه آتشناک تر
تا چو گل نازک تنش را دیدم از جیب قبا
سینه من چاک شد چون دامن من چاک تر
حیف باشد آنکه دوزم دیده بر دامان او
زانکه باشد دامنش از دیده من پاک تر
التماس قتل خود کردم روان برخاستی
الله الله برنخیزد سرو ازین چالاک تر
صد مسلمان از تو در فریاد و باکت هیچ نیست
این چه بی باکیست ای از کافران بی باک تر
گفته ای از بهر پابوسم هلالی خاک شو
من خود اول خاک بودم گشتم اکنون خاک تر
هر روز در کویش روم پیدا کنم یار دگر
او را بهانه سازم و آنجا روم بار دگر
کارم همین عشقست و من حیران کار خویشتن
ای کاش بودی هم مرا جز عاشقی کار دگر
من کیستم تا خوش زیم در سایه دیوار او
بگذار کز غم جان دهم در زیر دیوار دگر
بیرون مرو جولان مکن وز ناز قصد جان مکن
انگار مرد از هر طرف صد عاشق زار دگر
در عشق مژگان صنم صحرا نوردی ها کنم
دارم بپا خاری عجب در پای دل خار دگر
گر داشت روزی پیش ازین بازار یوسف رونقی
دارد متاع حسن تو امروز بازار دگر
غیر از هلالی ماه من داری وفاداران بسی
اما نداری همچو او یار وفادار دگر
وه که بازم فلک انداخت به غوغای دگر
من به جای دگر افتادم و دل جای دگر
یک دو روز دگر از لطف به بالین من آی
که من امروز دگر دارم و فردای دگر
غالبا تلخی جان کندن من خواست طبیب
که به جز صبر نفرمود مداوای دگر
پا نهم پیش که نزدیک تو آیم لیکن
از تحیر نتوانم که نهم پای دگر
با من آن کرد بیک بار تماشای رخت
که مرا یاد نیاید ز تماشای دگر
اگر اینست پریشانی ذرات وجود
کاش هر ذره شود خاک بصحرای دگر
پیش ازین داشت هلالی سر سودای کسی
دید چون زلف تو افتاد به سودای دگر
حاش لله کز رخت چشم افگنم سوی دگر
خوش نمی آید بجز روی توام روی دگر
تازه گلهای چمن خوشرنگ و خوشبویند لیک
گل رخ ما رنگ دیگر دارد و بوی دگر
زینت آن روی نیکو خال بس خط گو مباش
حسن او را در نمی باید سر موی دگر
کشتن آمد خوی آن بی رحم وز آنم باک نیست
باک از آن دارم که گیرد غیر ازین خوی دگر
روز محشر کز جفای نیکوان نالند خلق
باشد آن بدخوی را هر سو دعاگوی دگر
هر کرا خاک سر کوی تو دامن گیر شد
کی بدامانش رسد گرد سر کوی دگر
دی چو با آن زلف و رخ سوی هلالی آمدی
رفت آرام و قرارش هر یکی سوی دگر
با رخ زرد آمدم سوی درت ای سروناز
یعنی آوردم بخاک درگهت روی نیاز
دولت حسن و جوانی یک دو روزی بیش نیست
در نیاز ما نگر چندین بحسن خود مناز
عمر بگذشت و شب تاریک هجر آخر نشد
یا شبم کوتاه می بایست یا عمرم دراز
تاب بیماری ندارم بیش ازینها ای فلک
یا نسیم روح پرور یا سموم جان گداز
مردم چشم هلالی پاک می بازد نظر
رو متاب ای نازنین از مردمان پاکباز
برو ای نرگس رعنا تو باین چشم مناز
ناز را چشم سیه باید و مژگان دراز
از گل و لاله چه حاصل من و آن سرو که هست
همه شوخی و کرشمه همه حسن و همه ناز
آتشین روی من آرایش بزمست امشب
برو ای شمع تو در گوشه خجلت بگداز
ای خوش آن دم که تو از ناز سوی من آیی
خیزم و بر کف پای تو نهم روی نیاز
ای که مهمان منی ساغر و مطرب مطلب
هم باین سوز دل و ناله جان سوز بساز
تو گل روی زمینی و مه اوج فلک
همه حیران جمالت ز نشیب و ز فراز
ای شه حسن باحوال هلالی نظری
که منم بنده مسکین تو شه بنده نواز
قد تو عمر درازست و سرو گلشن ناز
بیا و سایه فگن بر سرم چو عمر دراز
ز گریه بی تو مرا بسته بود راه نظر
تو آمدی و نظر می کنم بروی تو باز
چراغ عشرت من مرد و بر تو ظاهر نیست
بیا که پیش تو روشن کنم بسوز و گداز
ز آسمان و زمین فارغیم در ره عشق
درین سفر چه تفاوت کند نشیب و فراز
بروی زرد هلالی ز روی ناز مبین
که از جهان بتو آورده است روی نیاز
یار من وه که مرا یار نداند هرگز
قدر یاران وفادار نداند هرگز
خوش طبیبیست مسیحا دم و جان بخش ولی
چاره عاشق بیمار نداند هرگز
دردمندی که چو من تلخی هجران نچشید
لذت شربت دیدار نداند هرگز
ما کجا قدر تو دانیم که یک موی ترا
هیچ کس قیمت و مقدار نداند هرگز
تا رخت هست کسی کی طرف گل بیند
مگر آنکس که گل از خار نداند هرگز
درد خود با تو چه گویم که دل نازک تو
حال دلهای گرفتار نداند هرگز
از هلالی مطلب هوش که آن مست خراب
شیوه مردم هشیار نداند هرگز
از آن چه سود که نوروز شد جهان افروز
که بی تو روز و شب ما برابرست امروز
اگر بقصد دلم سوی تیغ دست بری
بپای خویشتن آید چو مرغ دست آموز
دلم بذوق شکر خنده تو پر خون شد
کجاست غمزه خونریز و ناوک دلدوز
بدفع لشکر غم صد سپه برانگیزم
ولی چه سود که بختم نمی شود پیروز
بگریه گفتمش ای مه بعاشقان می ساز
بخنده گفت هلالی بداغ ما می سوز
برخیز طبیبا که دل آزرده ام امروز
بگذار مرا کز غم او مرده ام امروز
چون برگ خزان چهره من زرد شد از غم
کو آن گل سیراب که پژمرده ام امروز
چون گوشه دامان من از خون شده رنگین
هر گوشه که دامان خود افشرده ام امروز
امروز مرا چون فلک آورد بافغان
من نیز فغان را بفلک برده ام امروز
ای قبله مقصود ز من روی مگردان
کز هر دو جهان رو بتو آورده ام امروز
بگذار هلالی که بصد درد بنالم
کز جور فلک تیر جفا خورده ام امروز
عمر رفت و از تو ما را صد پریشانی هنوز
وه چه عمرست این که حال ما نمیدانی هنوز
یک نظر دیدیم دیدارت وزان عمری گذشت
دیدها بر هم نمی آید ز حیرانی هنوز
چیست چندین التفات آشکارا با رقیب
جانب ما یک نظر نا کرده پنهانی هنوز
در صف طاعت نشستم روی دل سوی بتان
کافری صد بار بهتر زین مسلمانی هنوز
پیش ازین روزی هلالی ترک خوبان کرده بود
میکند خود را ملامت از پشیمانی هنوز
عید شد هر گوشه خلقی ماه نو دارد هوس
گوشه ابرو نمودی ماه ما اینست و بس
هست فردا عید و هر کس ماه نو دارد هوس
عید ما روی تو و ماه نو ابروی تو بس
میروی خندان و میگویی مبارک باد عید
همچو عید ما مبارک نیست عید هیچ کس
در غمت گر جان بدشواری دهم معذور دار
زانکه دل تنگست و آسان بر نمی آید نفس
یار رفت ای دل چه سود از ناله شبگیر تو
صاحب محمل فراغت دارد از بانگ جرس
ناله میکردم سگ کویش بفریادم رسید
من سگ کویی کز آنجا آید این فریاد رس
پیش رخسار تو دل در سینه دارد اضطراب
همچو آن مرغی که باشد موسم گل در قفس
گر دل و جان هلالی ز آتش غم سوخت سوخت
بر سر کوی تو گو هرگز مباش این خار و خس
کار من از جمله عالم همین عشقست و بس
عالمی دارم که در عالم ندارد هیچ کس
پادشاه اهل دردم بر سر میدان عشق
من میان فتنه و خیل بلا از پیش و پس
دست امیدم ز دامان وصالش کوتهست
وه که جایی رفته ام کان جاندارم دسترس
در جهان چیزی که دارم از سواد عشق او
یک دل و چندین تمنا یک سرو چندین هوس
آرزو دارم که پیشت جان دهم بهر خدا
یک نفس بنشین که باقی نیست غیر از یک نفس
این چنین برقی که از نعل سمندت می جهد
بر سر راه تو خواهم سوختن چون خار و خس
زار می نالد هلالی بی تو در کنج فراق
همچو آن بلبل که می نالد به زندان قفس
کام از آن لب مشکل و ما را غم کامست و بس
کار ناکامان همین اندیشه خامست و بس
با همه کس زان لب جان بخش می گویی سخن
آنچه از لعلت نصیب ماست دشنامست و بس
هر سهی سروی لباس ناز را شایسته نیست
این قبا بر قد آن سرو گل اندامست و بس
مست عشقم روز و شب ناخورده می نادیده کام
خلق پندارند مستی از می و جامست و بس
ننگ می آید هلالی خلق را از نام من
گوییا ننگ همه عالم درین نامست و بس
یار من با دگران یار شد افسوس افسوس
رفت و هم صحبت اغیار شد افسوس افسوس
سالها عهد وفا بست ولی آخر کار
عهد بشکست و جفاگار شد افسوس افسوس
آنکه چون روز شب عیشم ازو روشن بود
رفت و روزم چو شب تار شد افسوس افسوس
آنکه هم راحت جان بود و هم آسایش دل
قصد جان کرد و دلازار شد افسوس افسوس
گفتم ای دل بکمند سر زلفش نروی
عاقبت رفت و گرفتار شد افسوس افسوس
آن همه گوهر دانش که بچنگ آوردم
ناگه از دست بیکبار شد افسوس افسوس
مدتی داشت هلالی ز بتان عزت وصل
عزتی داشت ولی خوار شد افسوس افسوس
زاهد بکنج صومعه می نوش و مست باش
یعنی که دوزخی شدی آتش پرست باش
ای سرو اعتدال قدش نیست چون ترا
خواهی بلند جلوه نما خواه پست باش
در خون نشسته ایم بخون ریز بر مخیز
بنشین دمی و همدم اهل نشست باش
ای دل سری ز عالم آزادگی برآر
یعنی بقید عشق کسی پای بست باش
مگشا زبان طعنه هلالی بعیب کس
ما را چه کار گو دگری هر چه هست باش
دردمندم گر مرا درمان نباشد گو مباش
دردمندان ترا گر جان نباشد گو مباش
گر غریبی بر سر کویت بمیرد گو بمیر
ور گدایی بر در سلطان نباشد گو مباش
چند روزی با جمالت عشق پنهان باختم
بعد ازین این قصه گر پنهان نباشد گو مباش
عاشق دیوانه ام سامان کار از من مجوی
عاشق دیوانه را سامان نباشد گو مباش
در بتان دل بسته ام دیگر مرا با دین چکار
بت پرستم گر مرا ایمان نباشد گو مباش
گر هلالی از سر کویت بزاری رفت رفت
این چنین خاری درین بستان نباشد گو مباش
آه از آن شوخ که تا سر نشود خاک درش
بر سر عاشق بیچاره نیفتد گذرش
ای که از عاشق خود دیر خبر می پرسی
زود باشد که بپرسی و نیابی خبرش
آه سرد از دل پر درد کشیدم سحری
غافلان نام نهادند نسیم سحرش
من که رشک آیدم از خال سیه بر لب او
چون پسندم که نشیند مگسی بر شکرش
همچو فرهاد بهر کوه که بردم غم خویش
زیر آن بار گران سنگ شکستم کمرش
زاهد از عشق بتان خواست مرا توبه دهد
مدعی بین که خدا عقل نداد اینقدرش
گر دلم زار شد از عشق بتان غم مخورید
بگذارید که می خواهم ازین زار ترش
لاله بر خاک شهید تو جگر گوشه ماست
که برآورده بداغ دل خونین جگرش
منظر چشم هلالی وطنش باد که هست
میل هم صحبتی مردم صاحب نظرش
آه از آن ماه مسافر که نیامد خبرش
او سفر کرده و ما در خطریم از سفرش
رفتم و گریه کنان روز وداعش دیدم
ای خوش آن روز که باز آید و بینم دگرش
دیر می آید و جان منتظر مقدم اوست
مردم از شوق خدایا برسان زود ترش
می پرد مرغ هوا جانب او فارغ بال
کاش می بود من دلشده را بال و پرش
گر چه امروز مرا کشت و نیامد بسرم
کاش فردا بسر خاک من افتد گذرش
در فراقت ز هلالی اثری بیش نماند
زود باشد که بیایی و نیابی اثرش
آنکه از آب حیات آزرده می گردد تنش
کی توان دیدن بروز جنگ غرق آهنش
آنکه بر دوشش گرانی می کند جیب قبا
چون روا دارد کسی بار زره بر گردنش
خوش نباشد در قبای آهنین آن سیمتن
ای خوش آن روزی که بینم در ته پیراهنش
آن تن پاک از لطافت هست چون آب حیات
غالبا موج همان آبست شکل جوشنش
حیف باشد زخم تیر او بچشم دشمنان
چشم زخم دوستان بادا نصیب دشمنش
نعل بر شکل هلالی پای اسبش بوسه زد
کاشکی بودی هلالی نیز نعل توسنش
زبان او که ندیدم ز تنگی دهنش
امید هست که بینم بکام خویشتنش
چه نازکیست تعالی الله آن سهی قد را
که از گل و سمن آزرده می شود بدنش
هزار تازه گل از بوستان دمید ولی
یکی ز روی لطافت نمی رسد بتنش
سزد که جامه جان را قبا کند از شوق
هزار یوسف مصری ببوی پیرهنش
تبارک الله ازین سبزه ای که تازه دمید
بدامن سمن و بر کنار یاسمنش
برادران بسگ کوی یار اگر برسید
تحیتی برسانید از زبان منش
هلالی از لب جانان عجب حدیثی گفت
که تازه شد همه جانها ز لذت سخنش
گر گذر افتد چو باد صبح بر خاک منش
همچو گرد از خاک برخیزم بگیرم دامنش
در هوایش گر رود ذرات خاک من بباد
از هوا داری در آیم ذره وار از روزنش
آن پریرو را چه لایق کلبه تاریک دل
مردم چشمست بنشانم بچشم روشنش
گر شبی لطف تنش بر پیرهن ظاهر شود
از خوشی دیگر نگنجد در قبا پیراهنش
از لطافت دم مزن ای گل بآن نازک بدن
زانکه گردم می زنی آزرده می گردد تنش
تا بگردن غرق خونم دیده بر راه امید
گر بخون ریزم نیاید خون من در گردنش
خاک شد مسکین هلالی در ره آن شهسوار
تا لگدکوب جفا گردد چو نعل توسنش
روزی که بر لب آید جانم در آرزویش
جان را بدو سپارم تن را بخاک کویش
چون از وصال آن گل دیدم که نیست رنگی
آخر بصد ضرورت قانع شدم ببویش
خورشید روی او را نسبت بماه کردم
زین کار نامناسب شرمنده ام ز رویش
مسکین دل از ملامت آواره جهان شد
ای باد اگر ببینی از ما سلام گویش
دهقان ز جوی تاکم سیراب ساخت یارب
از آب زندگانی خالی مباد جویش
از جستجوی وصلش منعم مکن هلالی
گیرم که هم نیابم شادم بجستجویش
کار من فریاد و افغانست دور از یار خویش
مردمان در کار من حیران و من در کار خویش
ای طبیب دردمندان این تغافل تا بکی
گاه گاهی می توانی پرسیدن از بیمار خویش
گرد کویت بیش ازین عشاق مسکین را مسوز
دود دلها را نگه کن بر در و دیوار خویش
چند بهر قتل من آزرده سازی خویش را
رحم فرما بگذر از قتل من و آزار خویش
تا هلالی را بسوز عشق پیدا شد سری
می گدازد همچو شمع از آه آتشبار خویش
ای شاه حسن جور مکن بر گدای خویش
ما بنده توایم بترس از خدای خویش
خواهند عاشقان دو مراد از خدای خویش
هجر از برای غیر و وصال از براه خویش
گر دل ز کوی دوست نیامد عجب مدار
جایی نرفته است که آید بجای خویش
ای من گدای کوی تو گر نیست و رحمتی
باری نظر دریغ مدار از گدای خویش
صد بار آشنا شده ای با من و هنوز
بیگانه وار می گذری ز آشنای خویش
زاهد برو که هست مرا با بتان شهر
آن حالتی که نیست ترا با خدای خویش
حیفست بر جفا که باغیار می کنی
بهر خدا که حیف مکن بر جفای خویش
قدر جفای تست فزون از وفای ما
پیش جفای تو خجلم از وفای خویش
گم شد دلم بآه و فغان دیگرش مجوی
پیدا مساز درد سری از برای خویش
چون خاک پای تست هلالی بصد نیاز
ای سرو ناز سرمکش از خاک پای خویش
ای کجی آموخته پیوسته از ابروی خویش
راستی هم یادگیر از قامت دلجوی خویش
کعبه ما کوی تست از کوی خود ما را مران
قبله ما روی تست از ما مگردان روی خویش
سر ببالین فراغت هر کسی شب تا بروز
ما و غمهای تو و سر بر سر زانوی خویش
شب چو بر خاک درت پهلو نهادم گفت دل
من ز پهلوی تو در عیشم تو از پهلوی خویش
چون هلالی را فلک سرگشته میدارد چنین
بیجهت مینالد از ماه هلال ابروی خویش
مردم و خود را ز غمهای جهان کردم خلاص
عالمی را هم ز فریاد و فغان کردم خلاص
در غم عشق جوانی می شنیدم پند پیر
خویشتن را از غم پیر و جوان کردم خلاص
خوش زمانی دست داد از عالم مستی مرا
کز دو عالم خویش را در یک زمان کردم خلاص
بر سر بازار رمزی گفتم از سودای عشق
مردمان را از غم سود و زیان کردم خلاص
گفتمش آخر هلالی را ز هجران سوختی
گفت او را از بلای جاودان کردم خلاص
وای که جانم نشد از غم هجران خلاص
کاش اجل در رسد تا شوم از جان خلاص
جمله اسیر تواند وه چه عجب کافری
کز غم عشق تو نیست هیچ مسلمان خلاص
بسته زلف توایم رستن ما مشکلست
هر که گرفتار تست کی شود آسان خلاص
عاشق محروم تو بار سفر بست و رفت
شکر که یک بارگی گشت ز حرمان خلاص
جام تو ای می فروش بی می راحت مباد
زانکه بدور توام از غم دوران خلاص
کاش بساحل کشد رخت من از موج غم
آنکه شد از لطف او نوح ز توفان خلاص
مرد هلالی و بود عاشق خوبان هنوز
وای که مسکین نگشت هرگز ازیشان خلاص
عاشقان را نه گل و باغ و بهارست غرض
همه سهلست همین صحبت یارست غرض
غرض آنست که فارغ شوم از کار جهان
ور نه از گوشه میخانه چه کارست غرض
جان من بی جهت این تندی و بدخویی چیست
گر نه آزار دل عاشق زارست غرض
آفت دیده مردم ز غبارست ولی
دیده را از سر کوی تو غبارست غرض
هوس دیدن گل نیست هلالی ما را
زین چمن جلوه آن لاله عذارست غرض
گر من ز شوق خویش نویسم بیار خط
یک حرف از آن ادا نشود در هزار خط
خوش صفحه ایست روی تو یارب که تا ابد
هرگز بر آن ورق ننشاند غبار خط
ما را بدور حسن تو با نو خطان چه کار
تا روی ساده هست نیاید بکار خط
خط گو مباش گرد رخت وه چه حاجتست
مجموعه جمال ترا بر کنار خط
از خط روزگار مکش سر که عاقبت
بر دفتر حیات کشد روزگار خط
زین پیش حسن خط بتان معتبر نبود
در دور عارض تو گرفت اعتبار خط
قاصد بغیر چند بری خط یار را
یک بار هم بنام هلالی بیار خط
ترک یاری کردی از وصل تو یاران را چه حظ
دشمن احباب گشتی دوستداران را چه حظ
چون ندارد وعده وصل تو امکان وفا
غیر داغ انتظار امیدواران را چه حظ
چشم من کز گریه نابیناست چون بیند رخت
از تماشای چمن ابر بهاران را چه حظ
درد بی درمان خوبان چون نمی گیرد قرار
دردمندان را چه حاصل بیقراران را چه حظ
آن سوار از خاک ما تا کی برانگیزد غبار
از غبار انگیختن یارب سواران را چه حظ
میدهد خاک رهش خاصیت آب حیات
ور نه زین گرد مذلت خاکساران را چه حظ
یارب از قتل هلالی چیست مقصود بتان
از هلاک عندلیبان گلعذاران را چه حظ
ما که از سوز تو در گریه زاریم چو شمع
خبر از سوختن خویش نداریم چو شمع
پیش تیغ تو سر از تن بگذاریم ولی
شعله شوق تو از سر نگذاریم چو شمع
تاب هنگامه اغیار نداریم که ما
کشته و سوخته خلوت یاریم چو شمع
هست چون آتش ما بر همه عالم روشن
سوز خود را بزبان بهر چه آریم چو شمع
ای نسیم سحر از صبح وصالش خبری
تا همه خنده زنان جان بسپاریم چو شمع
ما که داریم دل و دیده پر از آتش و آب
چون نسوزیم و چرا اشک نباریم چو شمع
سوخت صد بار هلالی جگر ما شب هجر
ما جگر سوخته این شب تاریم چو شمع
مهوشان در نظر کج نظرانند دریغ
انجم انجمن بی بصرانند دریغ
از گرفتاری احباب ندارند خبر
خوبرویان جهان بیخبرانند دریغ
گلعذاران که نمودند رخ از پرده ناز
چون صبا هم نفس پرده درانند دریغ
چشم ما پر در و لعلست ولی سیمبران
چشم بر لعل و در بد گهرانند دریغ
ما نخواهیم بجز خیل بتان یار دگر
لیک این طایفه یار دگرانند دریغ
همچو عمر از صف عشاق روان میگذری
عاشقان عمر چنین میگذرانند دریغ
تازه شد داغ هلالی ز غم لاله رخان
همه داغ دل خونین جگرانند دریغ
خوبان اگر چه هر طرفی می کشند صف
تو در میان جان منی جمله بر طرف
حالا بپای بوس خیالت مشرفم
گر دولت وصال تو یابم زهی شرف
دور از تو نوبهار جوانی بباد رفت
عمر چنان عزیز چرا شد چنین تلف
چشمت مرا نشانه پیکان غمزه ساخت
وه چون کنم که تیر بلا را شدم هدف
از دیده طفل اشک جدا شد دریغ ازو
آه آن در یتیم کجا رفت ازین صدف
ره میزنند و عربده آهنگ میکنند
با ما ببین که در چه مقامند چنگ و دف
کوته مباد دست هلالی ز دامنت
کس دامن وصال ترا چون دهد ز کف
وه که رفت آن شوخ و بر ما کرد بیداد از فراق
از فراق او بفریادیم فریاد از فراق
یار با اغیار و ما محروم کی باشد روا
دشمنان شاد از وصال و دوست ناشاد از فراق
در فراقت حالم از هر مشکلی مشکل ترست
هیچ کس را این چنین مشکل نیفتاد از فراق
آنکه روزم را سیه کرد از فراقت همچو شب
روز او چون روزگار من سیه باد از فراق
در بهار از نکهت گل بوی وصلت یافتم
وه که می آید خزان و می دهد یاد از فراق
داد و فریاد هلالی گفته ای از دست کیست
این تغافل چیست فریاد از تو و داد از فراق
نیست غم گر شد گریبان من از غم چاک جاک
سینه ام چاکست از چاک گریبان خود چه باک
می کشی بر غیر تیغ و می کشی از غیرتم
از هلاک دیگران بگذر که خواهم شد هلاک
نیست جان را با تن پاک تو اصلا نسبتی
این تن پاک تو صد ره پاک تر از جان پاک
خاک آدم را از آن گل کرد استاد ازل
تا چنین نازک نهالی بر دمد ز آن آب و خاک
ای که از ما فارغی گویا نمی دانی که ما
دردمندانیم و آه ما بغایت دردناک
می پرستان را ز می هر دم حیاتی دیگرست
آب حیوان ریخت گویا باغبان در جوی تاک
گر هلالی چند روزی در لباس زهد بود
باز در کوی خراباتست مست و جامه چاک
ای تو سرو چمن حسن و گل باغ جمال
جلوه حسن و جمالت همه در حد کمال
با چنین حسن ترا ماه فلک چون گویم
آفتابی بتو یارب نرسد هیچ زوال
کاتبان قلم صنع که مشکین رقمند
صفحه روی تو آراسته اند از خط و خال
با تو خواهم که صبا حال مرا عرضه دهد
لیکن آنجا که تویی باد صبا را چه مجال
بی تو هر شب منم و گوشه تنهایی خویش
پای در دامن غم سر بگریبان ملال
وه چه فرخنده شبی باشد و خرم روزی
که فراق تو مبدل شده باشد بوصال
روی در روی تو آرم همه وقت از همه سو
چشم بر چشم تو باشم همه جا در همه حال
با تو از هر طرفی صد سخن آرم بمیان
هر جوابی که دهی باز در آیم بسوال
گفتگو چند هلالی دگر افسانه مخوان
تو کجا وصل کجا این چه خیالیست محال
ظاهر نکنم پیش رقیبان الم دل
با مردم بی غم نتوان گفت غم دل
جا کن بدل و دیده که غیر از تو نشاید
سلطان سراپرده چشم و حرم دل
ای صبر کجایی که ز حد میگذرد باز
بر دل ستم آن مه و بر من ستم دل
پای دلم افگار شد از خار ره عشق
ای کاش درین ره نرسیدی قدم دل
در عشق تو رسوای جهانست هلالی
گاه از غم بسیار و گه از صبر کم دل
نه رفیقی که بود در پی غمخواری دل
نه طبیبی که کند چاره بیماری دل
دل بیمار مرا هر که گرفتار تو خواست
یارب آزاد نگردد ز گرفتاری دل
طاقت زاری دل نیست دگر بهر خدا
گوش کن گفت مرا گوش مکن زاری دل
چند خوانی دگران را بشراب و بکباب
حال خون خوردن من بین و جگر خواری دل
جان بکوی تو شد و ناله کنان باز آمد
که در آن کوی نگنجید ز بسیاری دل
دل براه غمت افتاد خدا را مددی
که درین راه ثوابست مددگاری دل
در وفای تو چنانم که اگر خاک شوم
آید از تربت من بوی وفاداری دل
بر دل زار هلالی نکند غیر جفا
آه تا چند توان کرد جفاگاری دل
آمد بهار و خوشدلم از رنگ و بوی گل
آن به که می کشم دو سه روزی بروی گل
گل دیدم آرزوی کسی در دلم فتاد
کز دیدنش کسی نکند آرزوی گل
این دم که بوی دلکش گل میدهد نسیم
بس دلکشست گشت گلستان ببوی گل
خوش آن که یار باشد و من در حریم باغ
من سوی او نظر فگنم او بسوی گل
دید آن دو رخ هلالی و آسوده دل نشست
از جست و جوی لاله و از گفت و گوی گل
ای در دلم ز آتش عشق تو صد الم
هر یک الم نشانه چندین هزار غم
وصل تو زود رفت و فراق تو دیر ماند
فریاد ازین عقوبت بسیار و عمر کم
دانی کدام روز عدم شد وجود ما
روزی که عاشقی بوجود آمد از عدم
گویند درد عشق بدرمان نمیرسد
من چون زیم که عاشقم و دردمندهم
ماییم و نیم جانی و هر دم هزار آه
اینک بباد میرود آن نیز دم بدم
چون آب زندگیست قدم تا بفرق سر
خواهم درون جان کنمت فرق تا قدم
ای پادشاه حسن هلالی گدای تست
خواهم که سوی او گذری از ره کرم
نیست حد آن که گویم بنده روی توام
دیگری گر بنده باشد من سگ کوی توام
چشم شوخت ناوک اندازست و ابرویت کمان
کشته چشم تو و قربان ابروی توام
بر امید آنکه یک دشنام روزی بشنوم
سالها شد جان من کز جان دعاگوی توام
گر چه ای بد خوی من خوی تو عاشق کشتنست
ترک خوی خود مکن من کشته خوی توام
گر دل من سدره و طوبی نجوید دور نیست
زانکه من در آرزوی سرو دلجوی توام
چند گویی پای در دامن کش و این سو میا
پا کشیدن چون توان چون دل کشد سوی توام
رنجه کردی ساعد و خون هلالی ریختی
تا قیامت شرمسار دست و بازوی توام
عجب شکسته دل و زار و ناتوان شده ام
چنان که هجر تو میخواست آنچنان شده ام
تو آفتابی و من ذره ترک مهر مکن
که در هوای توام گر بر آسمان شده ام
بگفتگوی تو افسانه گشته ام همه جا
بجستجوی تو آواره جهان شده ام
خدای را دگر ای باد سوی من مگذر
که من بکوی کسی خاک آستان شده ام
چه گویم از تن بیمار و کنج محنت خویش
بتنگنای لحد مشت استخوان شده ام
دلم ز شادی عالم گرفته است ولی
غمی که از تو رسیده است شادمان شده ام
از آن شده است هلالی دلم شکاف شکاف
که ناوک غم و اندوه را نشان شده ام
روزی که در فراق جمال تو بوده ام
گریان در اشتیاق وصال تو بوده ام
هر سو که رفته ام بهوای تو رفته ام
هر جا که بوده ام بخیال تو بوده ام
هر گه شکر لبی بکسی کرد گفتگو
در حسرت جواب و سوال تو بوده ام
جایی که داغ بر ورق لاله دیده ام
آنجا بیاد عارض و خال تو بوده ام
چون کرده ام نظاره قد بلند سرو
در آرزوی تازه نهال تو بوده ام
القصه رخ نما که هلالی صفت بسی
مشتاق آفتاب جمال تو بوده ام
ز سوز سینه کبابم ز سیل دیده خرابم
تو شمع بزم کسانی و من در آتش و آبم
مرا عقوبت هجر تو بهتر از همه شادیست
تو راحت دگران شو که من برای عذابم
بدیگران منشین و بجان من مزن آتش
مرا مسوز که من خود بر آتش تو کبابم
اگر برای هلاک منست ناز و عتابت
بیا و قتل کن ایدون که مستحق عتابم
سوال بوسه نمودم ولی تو لب نگشودی
سخن بعرض رسید و در انتظار جوابم
بگرد روی تو پروانه ام که شمع مرادی
اگر تو روی بتابی من از تو روی نتابم
بقدر خاک ره از من کسی حساب نگیرد
بکوی دوست هلالی ببین که در چه حسابم
بیار بی وفا عمری وفا کردم ندانستم
بامید وفا بر خود جفا کردم ندانستم
دل آزاری که هرگز دیده بر مردم نیندازد
بسان مردمش در دیده جا کردم ندانستم
اگر گفتم که دارد یار من آیین دلجویی
معاذالله غلط کردم خطا کردم ندانستم
بلای جان من آن شوخ و من افتاده در کویش
دریغا خانه در کوی بلا کردم ندانستم
بهر بیگانه باشد خوی او از آشنا بهتر
بآن بیگانه خود را آشنا کردم ندانستم
گرفتم آن سر زلف و کشیدم صد گرفتاری
بدست خویش خود را مبتلا کردم ندانستم
هلالی پیش آن مه شرمسارم زین شکایتها
درین معنی بغایت ماجرا کردم ندانستم
هر شب بسر کوی تو از پای در افتم
وز شوق تو آهی زنم و بی خبر افتم
گر بار غم اینست که من میکشم از تو
بالله که اگر کوه شوم از کمر افتم
خواهم بزنی تیر و بتیغم بنوازی
تا در دم کشتن بتو نزدیکتر افتم
من بعد بر آنم که ببوی سر زلفت
برخیزم و دنبال نسیم سحر افتم
ای شیخ بمحراب مرا سجده مفرما
بگذار خدا را که بر آن خاک در افتم
گمراهی من بین که درین مرحله هر روز
از وادی مقصود بجای دگر افتم
سیلاب سرشک از مژه بگشای هلالی
مپسند که آغشته بخون جگر افتم
براهت بینم و از بیخودی بر رهگذر غلتم
بهر جا پا نهی از شوق پا بوست بسر غلتم
بهر پهلو که می افتم بپهلوی سگت شبها
نمیخواهم کز آن پهلو بپهلوی دگر غلتم
بدان در وقت بسمل از تو میخواهم چنان زخمی
که عمری نیم بسمل باشم و بر خاک در غلتم
بامیدی که روزی بر سرم آید سگ کویت
در آن کو هر شبی تا روز در خون جگر غلتم
چنان زار و ضعیفم در هوای سرو بالایی
که همچون خار و خاشاک از دم باد سحر غلتم
نمیخواهم که از بزم وصال او روم بیرون
کرم کن ساقیا جامی که آنجا بی خبر غلتم
هلالی چون مرا در کوی آن مه ناتوان بینی
بگیر از دستم و بگذار تا بار دگر غلتم
اگر چون خاک پامالم کنی خاک درت گردم
وگر چون گرد بر بادم دهی گرد سرت گردم
کشی خنجر که میسازم بدست خویش قربانت
چه لطفست این که من قربان دست و خنجرت گردم
تو ماه کشور حسنی و شاه لشکر خوبان
گدای کشورت باشم اسیر لشکرت گردم
پس از مردن چو در پرواز آید مرغ جان من
چو مرغان حرم بر گرد قصر و منظرت گردم
مگس وارم بتلخی چند رانی سوی خویشم خوان
که بر گرد لب شیرین همچون شکرت گردم
هلالی را بهشیاری چه جای طعن ای ساقی
بگردان ساغر می تا هلاک ساغرت گردم
بصد امید هر دم گرد آن دیوار و در گردم
بسی امیدوارم آه اگر نومید برگردم
چه حسنست این که از یک دیدنت دیوانه گردیدم
بیا تا بار دیگر بینم و دیوانه تر گردم
چون آن مه فتنه شد در شهر من هم عاقبت روزی
شوم آواره و هر دم بصحرای دگر گردم
خدا را این چنین زود از سر بالین من مگذر
دمی بنشین که برخیزم ترا بر گرد سر گردم
زهر در کامدم در کوی تو همچون سگم راندی
سگ کوی توام تا چند یارب در بدر گردم
خبر میپرسم از جانان ولی ناگه اگر روزی
ازو کس یک خبر گوید من از خود بیخبر گردم
هلالی چون سپه انگیخت عشق آن کمان ابرو
بمیدان آیم و تیر ملامت را سپر گردم
عیدست برون آی که حیران تو گردم
قربان خودم ساز که قربان تو گردم
خاکم برهت جلوه کنان رخش برانگیز
تا خیزم و گرد سر میدان تو گردم
جمعیت آسوده دلان از دل جمعست
جمعیت من آن که پریشان تو گردم
زین گونه که از شادی وصلت خبری نیست
مشکل که خلاص از غم هجران تو گردم
من عاجزم از خدمت مهمان خیالت
این خود چه خیالست که مهمان تو گردم
تا یافتم از شادی وصل تو حیاتی
ترسم که هلاک از غم هجران تو گردم
بر خاک درت من که و تشریف غلامی
ای کاش توانم سگ دربان تو گردم
گفتی که بجان بنده ما باش هلالی
تا جان بودم بنده فرمان تو گردم
ز پیر میکده عمری در التماس شدم
که خاک درگه دیر فلک اساس شدم
غم مرا بغم دیگران قیاس مکن
که من نشانه غمهای بی قیاس شدم
مرا ز حسن تو صنع خدای ظاهر شد
ترا شناختم آنگه خداشناس شدم
سپاس عید بود پاس نقل و باده و جام
هزار شکر که مشغول این سپاس شدم
پلاس فقر هلالی لباس فخر منست
من از برای تفاخر درین لباس شدم
کاشکی خاک حریم حرمت می بودم
می خرامیدی و من در قدمت می بودم
بی غم عشق تو صد حیف ز عمری که گذشت
پیش ازین کاش گرفتار غمت می بودم
گر بپرسیدن من لطف نمی فرمودی
هم چنان کشته تیغ دو دمت می بودم
گر بسر رشته مقصود رسیدی دستم
دست در سلسله خم بخمت می بودم
گر مرا حشمت کونین میسر می شد
هم چنان بنده خیل و حشمت می بودم
چون مریضی که دلش مایل صحت باشد
عمرها طالب درد و المت می بودم
هر چه خواهی بکن ای دوست که من از دل و جان
آرزومند جفا و ستمت می بودم
تا تو یک ره بکرم سوی هلالی گذری
سالها چشم براه کرمت می بودم
دو روز شد که ز درد فراق بیمارم
ازین دو روزه حیاتی که هست بیزارم
چو لاله سینه من چاک شد بیا و ببین
که از تو بر دل پر خون چه داغها دارم
مرا ز گریه مکن منع ساعتی بگذار
که زار زار بگریم که عاشق زارم
رسید جان بلب و نیست غیر ازین هوسم
که آیم و بسگان در تو بسپارم
خلاصی من از آن قید زلف ممکن نیست
که در کمند بلای سیه گرفتارم
بجلوه گاه بتان می روم سرشک فشان
بباغ سنگدلان تخم مهر می کارم
هلالی از غم یارست روز من شب تار
چه شد که صبح شود یک نفس شب تارم
من نه آنم که دل خویش مشوش دارم
هر کجا ناخوشییی هست باو خوش دارم
گر سگان سر آن کوی کبابی طلبند
پاره سازم دل پر خون و بر آتش دارم
چه بلاها که دل زارم از آن مه نکشید
الله الله چه دل زار بلا کش دارم
تا ترا صفحه دل ساده شد از نقش وفا
ورق چهره بخوناب منقش دارم
از من امروز هلالی مطلب خاطر جمع
که دل آشفته آن زلف مشوش دارم
یار آمد و من طاقت دیدار ندارم
از خود گله ای دارم و از یار ندارم
شادم که غم یار ز خود بی خبرم کرد
باری خبر از طعنه اغیار ندارم
گفتم چو بیایی غم خود با تو کنم شرح
اما چه کنم طاقت گفتار ندارم
لطف تو بود اندک و اندوه تو بسیار
من خود گله اندک و بسیار ندارم
گو خلق بدانند که من رندم و رسوا
از رندی و بدنامی خود عار ندارم
بی قیدم و از کار جهان فارغ مطلق
کس با من و من هم بکسی کار ندارم
حال من دل خسته خرابست هلالی
آزرده دلی دارم و غم خوار ندارم
عمر رفته است و کنون آفت جانی دارم
گشته ام پیر ولی عشق جوانی دارم
چاره ساز دل و جان همه بیمارانی
چاره ای ساز که من هم دل و جانی دارم
کاش چون لاله دل تنگ مرا بشکافی
تا بدانی که چه سان داغ نهانی دارم
بر همه خلق یقین شد که وفا نیست ترا
لیک من از طمع خویش گمانی دارم
بنده ام خواندی و داغم چو سگان بنهادی
زین سبب در همه جا نام و نشانی دارم
ملک عشق تو جهانیست که پایانش نیست
من درین ملکم و غوغای جهانی دارم
جان من شرح المهای هلالی بشنو
که درین واقعه جانسوز بیانی دارم
هر زمان بر صف خوبان بتماشا گذرم
چون رسم پیش تو نتوانم از آنجا گذرم
دارم آن سر که بسودای تو بازم سر خویش
سر چه کار آید اگر زین سر و سودا گذرم
زان خط سبز و لب لعل گذشتن نتوان
گر بصد مرتبه از خضر و مسیحا گذرم
هم نشینا قدمی چند بمن همره شو
که برش طاقت آن نیست که تنها گذرم
قصر مقصود بلندست خدایا سببی
که ازین مرحله بر عالم بالا گذرم
رشته مهر تو گر دست دهد همچو مسیح
پا بگردن نهم و از سر دنیا گذرم
من که امروز هلالی خوشم از دولت عشق
بهتر آنست کز اندیشه فردا گذرم
خواهم که بزیر قدمت زار بمیرم
هر چند کنی زنده دگر بار بمیرم
دانم که چرا خون مرا زود نریزی
خواهی که بجان کندن بسیار بمیرم
من طاقت نادیدن روی تو ندارم
مپسند که در حسرت دیدار بمیرم
خورشید حیاتم بلب بام رسیدست
آن به که در آن سایه دیوار بمیرم
گفتی که ز رشک تو هلا کند رقیبان
من نیز برآنم که ازین عار بمیرم
چون یار بسر وقت من افتاد هلالی
وقتست اگر در قدم یار بمیرم
بخاک من گذری کن چو در وفای تو میرم
که زنده گردم و بار دگر برای تو میرم
نهادم از سر خود یک بیک هوی و هوس را
همین بود هوس من که در هوای تو میرم
دل از جفای تو خون شد روا مدار که عمری
دم از وفا زنم و آخر از جفای تو میرم
تویی که جان جهانی فزاید از لب لعلت
منم که هر نفس از لعل جانفزای تو میرم
بحال مرگم و سوی تو آمدن نتوانم
تو بر سرم قدمی نه که زیر پای تو میرم
رو ای رقیب ز کویش که ترک جان نتوانی
تو جای خویش بمن ده که من بجای تو میرم
مرا بخواری ازین در مران بسان هلالی
گذار تا چو سگان بر در سرای تو میرم
پس از عمری که خود را بر سر کوی تو اندازم
ز بیم غیر نتوانم نظر سوی تو اندازم
پس از چندی که ناگه دولت وصل اتفاق افتد
چه باشد گر توانم دیده بر روی تو اندازم
نبینم ماه نو را در خم طاق فلک هرگز
اگر روزی نظر بر طاق ابروی تو اندازم
تو می آیی و من از شوق می خواهم که هر ساعت
سر خود را بپای سرو دلجوی تو اندازم
رقیب سنگدل زین سان که جا کرده بپهلویت
من بیدل چسان خود را بپهلوی تو اندازم
دلی کز دست من شد آه اگر روزی بدست آید
کبابی سازم و پیش سگ کوی تو اندازم
هلالی را دل دیوانه در قید جنون اولی
اجازت ده که بازش در خم موی تو اندازم
مگو افسانه مجنون چو من در انجمن باشم
ازو باری چرا گوید کسی جایی که من باشم
کسی افسانه درد مرا جز من نمی داند
از آن دایم من دیوانه با خود در سخن باشم
رو ای زاهد که من کاری ندارم غیر می خوردن
مرا بگذار تا مشغول کار خویشتن باشم
جدا زان سرو قد گر جانب بستان روم روزی
بیاد قد او در سایه سرو چمن باشم
چسان رازی کنم پنهان که از صد پرده ظاهر شد
مگر وقتی نهان ماند که در زیر کفن باشم
مرا جان کوه اندوهست و من جان می کنم آری
ترا چون لعل شیرینست من هم کوهکن باشم
هلالی چون نمی پرسد مرا یاری و غم خواری
من مسکین غریبم گر چه دایم در وطن باشم
اگر خوانی درونم بنده این خاندان باشم
وگر رانی برونم چون سگان بر آستان باشم
ندانم بنده روی تو باشم یا سگ کویت
بهر نوعی که می خواهی بگو تا آن چنان باشم
چه سگ باشم که آیم استخوانی خواهم از کویت
ولی خواهم که از بهر سگانت استخوان باشم
چو از شوق تو یک شب خواب در چشمم نمی آید
اجازت ده که  شبها گرد کویت پاسبان باشم
غم هجر تو دارم یک زمان از وصل شادم کن
چه باشد غم برآید من زمانی شادمان باشم
قبای حسن پوشیدی سمند ناز زین کردی
بنه پا در رکاب ای عمر تا من در عنان باشم
مرا گفتی هلالی در جهان رسوا شدی آخر
من آن بهتر که در عشق تو رسوای جهان باشم
چو بخت نیست که شایسته وصال تو باشم
بصبر کوشم و خرسند با خیال تو باشم
بعشوه زلف گشودی بچهره خال فزودی
اسیر زلف تو گردم غلام خال تو باشم
کمال فضل بتحصیل عاشقیست خوش آن دم
که در مطالعه صفحه جمال تو باشم
چو پایمال تو گشتم سرم بلند شد آری
چه سربلندی ازین به که پایمال تو باشم
خمیده باد قد من ز غصه همچو هلالی
اگر نه مایل ابروی چون هلال تو باشم
تا عمر بود در هوس روی تو باشم
در خاک شوم خاک سر کوی تو باشم
فردای قیامت نروم جانب طوبی
در سایه سرو قد دلجوی تو باشم
خوش آنکه زبان از پی دشنام برآری
من دست برآورده دعاگوی تو باشم
پهلوی تو پیوسته نشینند رقیبان
تا من نتوانم که بپهلوی تو باشم
از غمزه تو کاست تن من که چو مویی
من موی شوم در خم گیسوی تو باشم
هر گه که از تو ناز بری دست بچوگان
خواهم همه تن سر شوم و گوی تو باشم
ای شاخ گل تازه منم بلبل این باغ
معذورم اگر شیفته روی تو باشم
روزی که فلک نام مرا خواند هلالی
می خواست که من مایل ابروی تو باشم
مرا چه زهره که گویم غلام روی تو باشم
سگ غلام غلام سگان کوی تو باشم
اگر بسوی تو گاهی کنم ز دور نگاهی
هنوز بر حذر از نازکی خوی تو باشم
چو سر عشق تو گفتن میان خلق نشاید
بگوشه ای بنشینم بگفتگوی تو باشم
زهی خجسته زمانی که بعد مرگ رقیبان
نشسته با دل آسوده رو بروی تو باشم
تو آن بتی که من بت پرست همچو هلالی
بهر کجا که روم روی دل بسوی تو باشم
یار گفت از ما بکن قطع نظر گفتم بچشم
گفت قطعا هم مبین سوی دگر گفتم بچشم
گفت یار از غیر ما پوشان نظر گفتم بچشم
وانگهی دزدیده در ما می نگر گفتم بچشم
گفت با ما دوستی می کن بدل گفتم بجان
گفت راه عشق ما می رو بسر گفتم بچشم
گفت با چشمت بگو تا در میان مردمان
سوی ما هردم نیندازد نظر گفتم بچشم
گفت اگر با ما سخن داری بچشم دل بگو
تا نگردد گوش مردم با خبر گفتم بچشم
گفت اگر خواهی غبار فتنه بنشیند ز راه
برفشان آبی بخاک رهگذر گفتم بچشم
گفت اگر خواهد دلت زین لعل میگون خنده ای
گریها می کن بصد خون جگر گفتم بچشم
گفت جای من کجا لایق بود گفتم بدل
گفت میخواهم جزین جای دگر گفتم بچشم
گفت اگر گردی شبی از روی چون ماهم جدا
تا سحرگاهان ستاره می شمر گفتم بچشم
گفت اگر دارد هلالی چشم گریانت غبار
کحل بینایی بکش زین خاک در گفتم بچشم
من که باشم که می لعل بآن ماه کشم
بگذارید که حسرت خورم و آه کشم
بس که دریافت مرا لذت خونخواری عشق
دل نخواهد که دگر باده دلخواه کشم
تا کند سوی من از راه ترحم نظری
هر زمان خیزم و خود را بسر راه کشم
میرم از غصه که ناگاه بآن ماه رسد
آه سردی که من سوخته ناگاه کشم
چند درد و المش بر دل پر درد نهم
چند کوه ستمش با تن چون کاه کشم
پیش آن خسرو خوبان چه کشم ناوک آه
چیست این تحفه که من در نظر شاه کشم
ماه من رفت هلالی که نیامد ماهی
تا بکی محنت سی روزه ازین ماه کشم
چون قامت آن سرو سهی کرد هلاکم
سروی بنشانید روان بر سر خاکم
رفتی و دلم چاک شد از دست تو دلبر
باز آ و قدم رنجه نما در دل چاکم
گفتی که هلاکت کنم از ناز و کرشمه
بنشین که من از دست تو امروز هلاکم
شادیم بخاک قدمت همچو هلالی
نه بر سر گورم قدم از ناز که خاکم
مشکل که رود داغت هرگز ز دل چاکم
تا لاله مگر روزی سر بر زند از خاکم
هر روز بخون ریزم آیی و رقیب از پی
زان واقعه خوشحالم زین واسطه غمناکم
ای ترک شکار افگن شمشیر مکش بر من
یا آنکه پس از کشتن بر بند بفتراکم
این دیده که من دارم آلوده بخون اولی
زان رو که نمی دانی قدر نظر پاکم
تا چند هلالی را در آتش غم سوزی
من آدمیم یا رب یا خود خس و خاشاکم
گر بخاکم گذرد یوسف گل پیرهنم
بوی پیراهن یوسف شنوند از کفنم
بفراق تو گرفتار ترم روز بروز
کس باین روز گرفتار مبادا که منم
کوه غم گشتم و هر لحظه کنم سینه خویش
طرفه حالیست که هم کوهم و هم کوه کنم
لب ببستم ز سخن ای گل خندان که مباد
مردمان بوی تو یابند ز رنگ سخنم
هر کسی در چمنی هم نفس سیم تنی
من و کنج غم و در سینه همان سیم تنم
نکنم یاد بهار و نروم سوی چمن
چه کنم دل نگشاید ز بهار و چمنم
گر دلم رفت هلالی گله از دوست خطاست
دل چه باشد که اگر جان برود دم نزنم
هر شبی گویم که فردا ترک این سودا کنم
باز چون فردا شود امروز را فردا کنم
چون مرا سودایت از روز نخستین در سرست
پس همان بهتر که آخر سر درین سودا کنم
ای خوشا کز بیخودیها سر نهم بر پای او
بعد از آن از شرم نتوانم که سر بالا کنم
ای که میگویی دل گم گشته خود را بجوی
من که خود گم گشته ام او را کجا پیدا کنم
بس که خوارم از سگانت شرم می آید مرا
چند خود را در میان مردمان رسوا کنم
من کیم تا از غلامان تو گویم خویش را
من چه سگ باشم که در خیل سگانت جا کنم
عاشق مستم هلالی مجلس رندان کجاست
تا دل و جان را فدای ساقی زیبا کنم
خود را نشان ناوک بد خوی خود کنم
رویش بدین بهانه مگر سوی خود کنم
هر موی من هزار زبان باد در غمش
تا من حکایت از غم یک موی خود کنم
تا در حریم کوی تو پهلو نهاده ام
هر دم هزار عیش ز پهلوی خود کنم
شبها که سر گران شوم از ساغر فراق
بالین خود هم از سر زانوی خود کنم
آیینه وار خاک شدم از غبار غیر
باشد که روی او طرف روی خود کنم
امشب ز وصف غیر هلالی خموش باش
تا من سخن ز ماه سخن گوی خود کنم
با تو خواهم شرح غمهای دل محزون کنم
لیک از خوی تو میترسم ندانم چون کنم
چند دارم در فراقش حالت نزع روان
کاشکی یکبار گی جان را ز تن بیرون کنم
من باین دل بس نمی آیم ندانم چاره چیست
تا بچند افسانه گویم تا بکی افسون کنم
گر بدامان فلک ریزم هلالی اشک خود
رنگ زرد ماه را همچون شفق گلگون کنم
دل را ز چاک سینه توانم برون کنم
غم را ز دل برون نتوان کرد چون کنم
خواهم ز دل برون کنم این درد را ولی
در جان درون شود اگر از دل برون کنم
هر محنت از تو موجب چندین محبتست
محنت زیاده کن که محبت فزون کنم
دل جانب تو آمد و خون کردمش ز رشک
از من عجب مدار که از رشک خون کنم
از رشک خون غیر که بر دامنت رسد
هر دم ز گریه دامن خود لاله گون کنم
کارم شبی که بی تو بدیوانگی کشد
افسانه تو گویم و خود را فسون کنم
دیوانه شد هلالی و زنجیرش آرزوست
گیسوی او کجاست که رفع جنون کنم
آهم شنید و رنجه شد آن ماه چون کنم
دیگر نماند جای نفس آه چون کنم
طفلست و شوخ و بی خبر از درد عاشقی
او را ز حال خویشتن آگاه چون کنم
خواهم گهی بخاطر او بگذرم ولی
سنگین دلست در دل او راه چون کنم
در پای او بمردم و قدرم نشد بلند
یارب ز دست همت کوتاه چون کنم
ای بخت من کجا و تمنای وصل او
درویشم و گدا هوس شاه چون کنم
گفتی چراست پیرهنت چاک همچو گل
بوی تو داد باد سحرگاه چون کنم
گویند ناله چیست هلالی خموش باش
با کوه درد و محنت جان کاه چون کنم
ای تو آرام دل و جان از تو دوری چون کنم
گرفتد دوری معاذالله صبوری چون کنم
از تو دوری بی ضرورت نیست ممکن آه اگر
قصه ای پیش آید و افتد ضروری چون کنم
محنت هجران کشم یا تلخی هجران چشم
یک تن بیمار و چندین بی حضوری چون کنم
دور ازو جانم بلب روزم بشب نزدیک شد
الله الله چون کنم از دست دوری چون کنم
من که دلتنگم هلالی بی رخ گلرنگ دوست
خوشدلی از دیدن گلهای سوری چون کنم
گر جفایی رفت از جانان جدایی چون کنم
من سگ آن آستانم بی وفایی چون کنم
بعد عمری آشنا گشتی بصد خون جگر
باز اگر بیگانه گردی آشنایی چون کنم
رفتی و در محنت جان کندنم انداختی
گر بیایی زنده مانم ور نیایی چون کنم
زاهدا از نقل و می بیهوده منعم میکنی
من که رندی کرده باشم پارسایی چون کنم
گفته ای تا کی هلالی زار نالد همچو عود
چون گرفتارم بچنگ بی نوایی چون کنم
جان من جان و دل خویش نثار تو کنم
بود و نابود همه در سر کار تو کنم
تا دگر دور نیفتد ز رخت مردم چشم
خواهمش بر کنم و خال عذار تو کنم
همچو سگ با تو سراسیمه ام ای طرفه غزال
می روم در هوس آنکه شکار تو کنم
ای گل تازه که دیر آمده ای پیش نظر
زود مگذر که تماشای بهار تو کنم
ماه من سوی هلالی بگذر از سر مهر
سرمه دیده گریان ز غبار تو کنم
بهار میرسد اما بهار را چه کنم
چو نیست گلرخ من لاله زار را چه کنم
باختیار توانم که راز نگشایم
فغان و ناله بی اختیار را چه کنم
اگر چه روی تو خورشیدوار جلوه نماست
سیاه رویی شبهای تار را چه کنم
قرار عاشق بیدل بصبر باشد و بس
چو صبر نیست دل بی قرار را چه کنم
گرفتم این که شب از می دمی بیاسایم
علی الصباح بلای حمار را چه کنم
هلالی این همه غم را توان کشید ولی
غم غریبی و هجران یار را چه کنم
دلم بآرزوی جان نمیرسد چه کنم
بجان رسید و بجانان نمیرسد چه کنم
من ضعیف برآنم که پیرهن بدرم
چو دست من بگریبان نمیرسد چه کنم
وصال یار محال و من از فراق ملول
چو این نمیرود آن نمیرسد چه کنم
اگر چه شاه بتان شد ز روی حسن ولی
بداد هیچ مسلمان نمیرسد چه کنم
مگو که چند حکایت کنی ز قصه هجر
چو این فسانه بپایان نمیرسد چه کنم
هزار نامه نوشتم من گدا لیکن
یکی بحضرت سلطان نمیرسد چه کنم
حدیث شوق هلالی که حسب حال منست
بگوش آن مه تابان نمیرسد چه کنم
دوستان عاشقم و عاشق زارم چه کنم
چاره صبرست ولی صبر ندارم چه کنم
ریخت خون جگر از گوشه چشمم بکنار
و آن جگر گوشه نیامد بکنارم چه کنم
ای طبیب این همه زحمت مکش و رنج مبر
زار میمیرم اگر جان نسپارم چه کنم
چند گویی که برو دامنم از کف بگذار
وای اگر دامنت از کف بگذارم چه کنم
دردمندان همه از صبر قراری گیرند
چون من از درد تو بی صبر و قرارم چه کنم
گر چو مرغان خزان دیده ملولم چه عجب
گل نمی بینم و آزرده خارم چه کنم
خلق گویند هلالی چه کنی گریه زار
گریه رو میدهد و عاشق زارم چه کنم
یار بی رحم و من از درد بجانم چه کنم
من چنین یار چنان آه ندانم چه کنم
میروم گریه کنان نعره زنان سینه کنان
مست و دیوانه و رسوای جهانم چه کنم
بی تو امروز بصد حسرت و غم زیسته ام
آه اگر روز دگر زنده بمانم چه کنم
بی تحمل نتوان چاره عشق تو ولی
من بیچاره تحمل نتوانم چه کنم
چند گویی که هلالی دگر از درد منال
من ازین درد بفریاد و فغانم چه کنم
دلم ز دست شد از دست دل چه چاره کنم
اگر بدست من افتد هزار پاره کنم
خوشست بزم تو لیکن کجاست طاقت آن
که در میان رقیبان ترا نظاره کنم
مگو کناره کن از من که جان ز کف ندهی
تو در میانه جانی چه سان کناره کنم
اگر چه سنگدلی از من این مناسب نیست
که نسبت دل سختت بسنگ خاره کنم
هلالی از رخ جانان بماه نتوان دید
ز آفتاب چرا روی در ستاره کنم
آنکه از درد دل خود بفغانست منم
وانکه از زندگی خویش بجانست منم
آنکه هر روز دل از مهر بتان بردارد
چون شود روز دگر باز همانست منم
آنکه در حسن کنون شهره شهرست تویی
وانکه در عشق تو رسوای جهانست منم
آنکه در صومعه چل سال شب آورد بروز
وین زمان معتکف دیر مغانست منم
در غمت گر چه بیک بار پریشان شده دل
آنکه صد بار پریشان تر از آنست منم
عاشقان همه نامی و نشانی دارند
آنکه در عشق تو بی نام و نشانست منم
عاقبت همچو هلالی شدم افسانه دهر
آنکه هر جا سخنش ورد زبانست منم
کدام صبح سعادت بود مبارک ازینم
که در برابرت آیم صباح روی تو بینم
زهی مراد که عاشق هلاک روی تو گردد
مراد من همه اینست من هلاک همینم
گهی که سر بنهم بر زمین بپیش سگانت
چنان خوشم که مگر پادشاه روی زمینم
رو ای صبا تو کجا آمدی که از سر آن کو
نشان پای سگش می رسد بنقش جبینم
اگر طبیب نهد گوش بر شکاف دل من
هنوز بشنود از ضعف نالهای حزینم
کرم نمودی و گفتی گدای ماست هلالی
بلی تو شاه بتانی و من گدای کمینم
چه حالست این که هر گه در جمالت یک نظر بینم
شوم بی هوش و نتوانم که یک بار دگر بینم
ز هجرت تیره تر شد روزم از شب لیک می خواهم
که هر روزی ترا از روز دیگر خوب تر بینم
تو مست باده نازی و حال من نمی دانی
نمی دانم ترا تا چند از خود بی خبر بینم
بسویت آیم و رویت نبینم وه چه حالست این
که آنجا بهر دیدار آیم و دیوار و در بینم
شب غم دیده بستم تا نبینم بی تو عالم را
چه باشد گر گشایم چشم و این شب را سحر بینم
چنین کز محنت و خواری فتادم در نگونساری
بنای عمر خود را دم بدم زیر و زبر بینم
فغان کز گردش گردون نبینم هرگز آن مه را
وگر بینم پس از عمری چو عمرش در گذر بینم
هلالی گر ببینم آسمان را زیر پای خود
چنان نبود که خاک آستانش زیر سر بینم
تا کی بدرت آیم و دیدار نبینم
صد بار ترا جویم و یک بار نبینم
گویا حرم کوی تو کعبه است و در آنجا
هر چند روم جز در و دیوار نبینم
دانی که مرا بزمگه عیش کدامست
جایی که ترا بینم و اغیار نبینم
یارب چه شود گر من بیدل بهمه عمر
یک بار ترا بر سر بازار نبینم
امروز درین شهر دلی نیست که او را
در دام بلای تو گرفتار نبینم
او می رود و جمع رقیبان ز قفایش
تا شیوه آن قامت و رفتار نبینم
خورشید لطافت رخ یارست هلالی
آن روز مبادا که رخ یار نبینم
از پی آن دلبر شیرین شمایل می روم
دل پی او رفت و من هم از پی دل می روم
می روم نزدیک آن قصاب و گو خونم بریز
من هلاک قتل خویشم سوی قاتل می روم
گر زند تیغ از سر کویش نخواهم رفت لیک
چند گامی همچو مرغ نیم بسمل می روم
چون بکوی او روم ترسم رقیبان پی برند
زانکه من در گریه خود پای در گل می روم
ای که می گویی برو تحصیل درس عشق کن
می روم اما پی تحصیل حاصل می روم
وادی درد و بلا در عشق هر یک منزلست
کرده ام عزم سفر منزل بمنزل می روم
می روم سویش باستقبال و خوشحالم که باز
می رسد اقبال و من هم در مقابل می روم
در ره عشق ای هلالی از من آگاهی مجو
زانکه من این راه را بسیار غافل می روم
عید شد بخرام تا مدهوش و حیرانت شوم
خنجر عاشق کشی برکش که قربانت شوم
قتل عاشق را مناسب نیست شمشیر اجل
سوی من بین تا هلاک تیر مژگانت شوم
شد تن خاکی غبار و بر سر راهت نشست
عزم جولان کن که خیزم خاک میدانت شوم
جلوه ای بنما و جولان ده سمند ناز را
تا خراب جلوه و مدهوش جولانت شوم
مدتی شد سرفراز بزم وصلت بوده ام
بعد ازین مگذار تا پامال هجرانت شوم
گوشه چشمی که دل را جمع سازم اندکی
تا بکی آشفته زلف پریشانت شوم
چون هلالی سنگ طفلان می خورم در کوی تو
من سگ کویم چه حد آنکه مهمانت شوم
جلوه های قد دلجوی ترا بنده شوم
نازکی های گل روی ترا بنده شوم
بنده را با سر هر موی تو مهر دگرست
بر سرت گردم و هر موی ترا بنده شوم
غیر ازین چاره ندارم پی دخل کویت
که غلامان سر کوی ترا بنده شوم
کمترین بنده هندوی ترا بنده بسیست
بنده بنده هندوی ترا بنده شوم
تو اگر بنده نوازی و وفا خوی کنی
من هم از روی وفا خوی ترا بنده شوم
بندگانیم و گدایان بدعا خواسته ایم
که گدایان دعا گوی ترا بنده شوم
ماه عیدست هلال خم ابروی کجاست
چون هلالی خم ابروی ترا بنده شوم
من سگ یارم و آن نیست که بیگانه شوم
لیک می ترسم از آن روز که دیوانه شوم
ای فلک شمع شب افروز مرا سوی من آر
تا بگرد سر او گردم و پروانه شوم
من همان روز که افسون تو دیدم گفتم
که ببیداری شبهای غم افسانه شوم
از در خانقه و مدرسه کارم نگشود
بعد ازین خاک نشین در می خانه شوم
در سرم هست که چون خاک شود قالب من
بهوای لب میگون تو پیمانه شوم
نرگس مست ترا خواب صبوح این همه چیست
خیز تا کشته آن نرگس مستانه شوم
بی مه خویش هلالی چه کنم عالم را
گنج چون نیست چرا ساکن ویرانه شوم
چنان از پا فگند امروزم آن رفتار و قامت هم
که فردا برنخیزم بلکه فردای قیامت هم
رقیبان را از آن لب آب خضرست و دم عیسی
مرا پیوسته آه حسرت و اشک ندامت هم
اگر من مردم از سنگ ملامت بر سر کویش
سگان کوی او را زنده می خواهم سلامت هم
جدا ز آن مه بمردن آرزو می بودم ای هجران
ربودی نقد جان از من کرم کردی کرامت هم
بلای عشق و اندوه غریبی این چه حالست این
که نی رای سفر دارم نه یارای مقامت هم
سلامت باش ای ناصح ملامت کن هلالی را
که در راه سلامت هستم و کوی ملامت هم
ای که از خوبان مراد ما تویی مقصود هم
چون تویی هرگز نبودست و نخواهد بود هم
تا بسودای تو افتادیم در بازار عشق
از زیان هر دو عالم فارغیم از سود هم
بس که بخت بد مرا سرگشته دارد چون فلک
از فلک ناشادم و از بخت ناخشنود هم
گرد راهش گر برویم گل نخواهد کرد عشق
چشم من گریان چرا شد چهره گردآلوده هم
آخر ای آرام جانها رحمتی فرما که من
سینه مجروح دارم جان غم فرسود هم
سوز خود را چون نهان دارم کزان رخسار و زلف
در دل افتاد آتش و از جان برآمد دود هم
چون دل زار هلالی بی تو افغان برکشید
چنگ بر درد دلش در ناله آمد عود هم
نقد جان را در بهای زلف جانان می دهم
عاشقم و ز بهر سودای چنین جان می دهم
ای که از حال من آشفته می پرسی مپرس
کز پریشانی خبرهای پریشان می دهم
پیش آن لب زار می میرم زهی حسرت که من
تشنه لب جان بر کنار آب حیران می دهم
این چنین کز چشم من هر گوشه می بارد سرشک
عاقبت از گریه مردم را بتوفان می دهم
دور ازو هجران اگر قصد هلاک من کند
عمر خود می بخشم و جان را بهجران می دهم
هر که روزی دل بخوبان داد آخر جان دهد
وای جان من که آخر دل بایشان می دهم
در غم هجران هلالی از فغان منعم مکن
زانکه من تسکین درد خود بافغان می دهم
خرم آن روز کزین محنت و غم باز رهم
بمراد دل ازین درد و الم باز رهم
رفت مجنون و ازین داغ جگر سوز برست
می روم تا من دلسوخته هم باز رهم
نیست امکان خلاصی ز تو در ملک وجود
مگر از قید تو در کوی عدم باز رهم
از تو بر من ستم و جور خلاف کرمست
کرمی کن که ازین جور و ستم باز رهم
جان ز غم سوخت هلالی قدح باده کجاست
تا ازین سوز درون یک دو سه دم باز رهم
بحمدالله که جان بر باد رفت و خاک شد تن هم
ز پند دوست فارغ گشتم و از طعن دشمن هم
دلا صبری کن و زین سال مرو هر دم بکوی او
کزین بی طاقتی آخر تو رسوا می شوی من هم
ازین غیرت که ناگه سایه او بر زمین افتد
نمی خواهم که شب مهتاب باشد روز روشن هم
شدم دیوانه و طفلان کشندم دامن از هر سو
گریبانم ز دست عاشقی چاکست و دامن هم
چه گویم درد خود با کوهکن و دردی که من دارم
نه تاب گفتنش دارم نه یارای شنیدن هم
شکستی در دلم خاری و می گویی برون آرم
بدین تقریب می خواهی که ماند زخم و سوزن هم
دل و جان هلالی پیش پیکانت سپر بادا
که ابرویت کماندارست و چشمت ناوک افگن هم
خراب یک نظر از چشم نیم خواب توایم
بحال ما نظری کن که ما خراب توایم
سوال ما بتو از حد گذشت لب بگشا
که سالهاست که در حسرت جواب توایم
چه حد آن که توانیم هم عنان تو شد
همین سعادت ما بس که در رکاب توایم
عتاب تو کشد و ناز تو هلاک کند
هلاک ناز تو و کشته عتاب توایم
عجب نباشد اگر از لبت بکام رسیم
که مست باده نازی و ما کباب توایم
ز مهر روی تو داریم داغها بر دل
ستاره سوخته از تاب آفتاب توایم
من و هلالی ازین در بهیچ جا نرویم
چرا که همچو سگان بسته طناب توایم
هر خوبییی که از همه خوبان شنیده ایم
امروز در شمایل خوب تو دیده ایم
مشکل حکایتیست که از ماجرای عشق
حرفی نگفته ایم و سخن ها شنیده ایم
ما را براه عشق تو آرام و خواب نیست
از بیخودیست گر نفسی آرمیده ایم
هر کس گرفت کام دل از میوه نشاط
ما خود ز باغ عشق گلی هم نچیده ایم
رندیم و می کشیم و همینست کار ما
عمری سبوی مجلس رندان کشیده ایم
جایی رسیده ایم که از خود گذشته ایم
از خود گذشته ایم و بجایی رسیده ایم
هرگز بجانب مه نو راست ننگریم
کز شوق ابرویت چو هلالی خمیده ایم
روز عیدست سر راهگذاری گیریم
ماهرویی بکف آریم و کناری گیریم
شاهدان دست بخون دل ما کرده نگار
ما درین غم که کجا دست نگاری گیریم
گرد خواهیم شد و دامن آن یار گرفت
تا باین شیوه مگر دامن یاری گیریم
بی قراریم و بمنزلگه وصل آمده ایم
آه اگر چرخ نخواهد که قراری گیریم
ما بجان صید سواران کمان ابروییم
کشته گردیم که فتراک سواری گیریم
عاشقانیم و ز کار همه عالم فارغ
ما نه آنیم که هرگز پی کاری گیریم
عید شد خیز هلالی که بعشرتگه باغ
جام گلگون ز کف لاله عذاری گیریم
زهی سعادت اگر خاک آن حرم باشیم
بهر طرف که نهی پای در قدم باشیم
مکوش اینهمه در احترام و عزت ما
که ما بخواری عشق تو محترم باشیم
مرو که آخر ایام عمر نزدیکست
بیا که یک دو سه روز دگر بهم باشیم
غریب ملک وجودیم و اندکی ماندست
که باز ساکن سر منزل عدم باشیم
رقیب را بجناب تو قدر بیش از ماست
سگ توایم چرا از رقیب کم باشیم
حریف بزمگه عیش را وفایی نیست
رفیق ما غم یارست یار غم باشیم
نه حد ماست هلالی امید لطف از دوست
غنیمتست اگر قابل ستم باشیم
خیز تا امروز با هم ساغر صهبا کشیم
خویش را دامن کشان تا دامن صحرا کشیم
باغ و بستان دلکشست و کوه و صحرا هم خوشست
هر کجا گویی بساط عیش را آنجا کشیم
کس چرا از دست دنیا ساغر محنت کشد
ساغری گیریم و دست از محنت دنیا کشیم
ساقیا میخانه دریاییست پر ز آب حیات
جهد کن تا کشتی خود را در آن دریا کشیم
نازنینان سرکش و ما در مقام احتیاج
جای آن دارد کزیشان ناز استغنا کشیم
چون ز حال زار خود پیش تو نتوان دم زدن
گوشه ای گیریم و آهی از دل شیدا کشیم
ای رقیب سنگدل زین خشم و کین بگذر که ما
ناز رعنایی ز یار نازک رعنا کشیم
فکر خوبان کن هلالی فکر دیگر تا بکی
خود چرا بر لوح خاطر نقش نازیبا کشیم
ای سگ آن سر کو ما و تو یاران همیم
خاک پاییم بهر جا که روی در قدمیم
یار ما نیست ستمگار و جفا پیشه ولی
ما ز بخت بد خود قابل جور و ستمیم
هیچ کس نیست که او را بجهان نیست غمی
ما که بی قید جهانیم گرفتار غمیم
بیش و کم هر چه بما میرسد از غیب نکوست
تو مپندار که ما در طلب بیش و کمیم
آمدیم از عدم از ما اگرت هست ملال
باز ما را بنگر ساکن کوی عدمیم
از در خویش مران همچو هلالی ما را
حرمتی دار که ما ساکن بیت الحرمیم
نوبهارست بیا تا قدحی نوش کنیم
باشد این محنت ایام فراموش کنیم
ساقیا هوش و خرد تفرقه خاطر ماست
باده پیش آر که ترک خرد و هوش کنیم
حد ما نیست که پیش تو بگوییم سخن
هم تو با ما سخنی گوی که ما گوش کنیم
بارها غم بتو گفتیم ز ما نشنیدی
بعد ازین مصلحت آنست که خاموش کنیم
هیچ ناگفته بجانیم ز نیش ستمت
وای اگر زان لب شیرین طمع نوش کنیم
ما که باشیم که ما را دهد آغوش تو دست
با خیال تو مگر دست در آغوش کنیم
یار چون ساقی بزمست هلالی برخیز
تا بیک جرعه ترا واله و مدهوش کنیم
شام عید آن به که منزل بر سر راهی کنیم
خلق مه جویند و ما نظاره ماهی کنیم
پیش بالای بلندت فارغیم از یاد سرو
غایت پستی بود گر فکر کوتاهی کنیم
بی خیالت کی توان قطع بیابان فراق
ره خطرناکست اول فکر همراهی کنیم
خوی او بس نازک و ما بی قرار از درد دل
پیش او ناگه مبادا ناله و آهی کنیم
در ره جانان هلالی رسم جانبازی خوشست
از سر جان بگذریم و کار دلخواهی کنیم
ای گل از شکل تو با ناز و خرامت گویم
هر چه گویم همه داری ز کدامت گویم
تو پری یا ملکی یا مه اوج فلکی
حیرتم سوخت ندانم بچه نامت گویم
قد برافراختی و سرو بلندت گفتم
رخ برافروز که تا ماه تمامت گویم
کی توانم که کنم پیش تو آغاز کلام
من که هرگز نتوانم که سلامت گویم
در مقامی که دم از افسر جمشید زنند
بنده از خاک کف پای غلامت گویم
پاسبان ساز بدین دولت بیدار مرا
تا غم خود همه شب با در و بامت گویم
ساقیا جام بکف هوش هلالی بردی
یارب از جام لبت یا لب جامت گویم
یارب غم بیرحمی جانان بکه گویم
جانم غم او سوخت غم جان بکه گویم
نی یار و نه غمخوار و نه کس محرم اسرار
رنجوری و مهجوری و حرمان بکه گویم
آشفته شد از قصه من خاطر جمعی
دیگر چه کنم حال پریشان بکه گویم
گویند طبیبان که بگو درد خود اما
دردی که گذشتست ز درمان بکه گویم
دردی که مرا ساخته رسوا همه دانند
داغی که مرا ساخته پنهان بکه گویم
اندوه تو ناگفته و درد تو نهان به
این پیش که ظاهر کنم و آن بکه گویم
خلقی همه با هم سخن وصل تو گویند
من بی کسم افسانه هجران بکه گویم
دور طرب افسوس که بگذشت هلالی
دور دگر آمد غم دوران بکه گویم
ساخت گدای درگهت مرحمت الهیم
بلکه گدایی تو شد موجب پادشاهیم
بنده غلام آن درم وه چه کنم که میکند
ترک سفید روی من ننگ ز رو سیاهیم
ساید اگر بفرق من گوشه نعل مرکبت
راست بماه نو رسد رفعت کج کلاهیم
گر تو بجرم عاشقی قصد هلاک من کنی
موجب صد گنه شود دعوی بی گناهیم
مستم و پیش محتسب دعوی زهد کرده ام
قاضی شرع بیش ازین کی شنود گواهیم
فارغم از شه و سپه لیک بکشور بتان
هست سپاهییی که من کشته آن سپاهیم
چند هلالی از وفا آید و رانی از جفا
وه چه کنم که من ترا خواهم و تو نخواهیم
ای ماه من و شاه سپاه همه خوبان
خوبان همه شاهند و تو شاه همه خوبان
آنجا که تو بر مسند عزت بنشینی
بر باد رود حشمت و جاه همه خوبان
از حسرت آن چشم که بی سرمه سیاهست
خون می رود از چشم سیاه همه خوبان
سویم نظری کن که بسی خوب تر افتد
زان چشم نگاهی ز نگاه همه خوبان
خوبان چو سراسر همه در راه تو خاکند
خاکست سرم بر سر راه همه خوبان
تیغ از کف خوبان گنهی نیست وگر هست
بر گردن من باد گناه همه خوبان
پرسید که آن زهره جبین کیست هلالی
خورشید همه عالم و ماه همه خوبان
من گرفتار و تو در بند رضای دگران
من ز درد تو هلاک و تو دوای دگران
گنج حسن دگران را چه کنم بی رخ تو
من برای تو خرابم تو برای دگران
خلوت وصل تو جای دگرانست دریغ
کاش بودم من دل خسته بجای دگران
پیش ازین بود هوای دگران در سر من
خاک کویت ز سرم برد هوای دگران
پا ز سر کردم و سوی تو هنوزم ره نیست
وه که آرد سر من رشک بپای دگران
گفتی امروز بلای دگران خواهم شد
روزی من شود ای کاش بلای دگران
دل غمگین هلالی بجفای تو خوشست
ای جفاهای تو خوشتر ز وفای دگران
ای پریچهره من چند نشینی بکسان
دامن چون تو گلی حیف که گیرند خسان
ماه من چند باغیار کنی هم نفسی
تیره شد آینه لطف تو زین هم نفسان
پیش هر سفله بشیرین سخنی لب مگشا
شکرستان تو حیفست بکام مگسان
تکیه بر عشق جوانان هوسناک مکن
که بغیر از هوسی نیست درین بوالهوسان
سوخت بیچاره هلالی ز جفاهای رقیب
چاره اش وصل حبیبست خدایا برسان
صبح امید همانست و رخ یار همان
تار آن طره شبرنگ و شب تار همان
نیست چون هیچ تفاوت ز رقیبان با من
پیش تو یار همان باشد و اغیار همان
طی شد افسانه هر عاشق و معشوق که بود
قصه ما و تو در کوچه و بازار همان
همره غیر چو باشی دلم آزرده مکن
جان من بس بود آزار دل زار همان
گویم ای شوخ بدیوار غم دل پس ازین
با تو گفتن چو همانست و بدیوار همان
دل و دین باخت هلالی بتمنای وفا
و آن جفا جوی باو بر سر آزار همان
در قبای ارغوانی قد آن سرو روان
هست چون نازک نهالی از درخت ارغوان
عاشقم جایی ولیکن او کجا و من کجا
من کهن پیر گدا او پادشاه نوجوان
روی نیکو دیدم و از طعن بد گو سوختم
کس مبیناد آنچه من دیدم ز روی نیکوان
بس که خیل عاشقان رفتند از شهر وجود
راه صحرای عدم شد کاروان در کاروان
لحظه لحظه دیدنت سوی رقیبان تا بکی
گاه گاهی جانب ما هم نگاهی می توان
ای که بر قول تو دارد ماه من سمع قبول
بشنو از من حسب حالی چند و او را بشنوان
از هلالی گر سگ کوی تو خواهد طعمه ای
پارهای دل بخوناب جگر سازد روان
مشکل غمیست عشق که گفتن نمی توان
وین مشکل دگر که نهفتن نمی توان
غمهای عاشقان هم گفتند پیش یار
ما را عجب غمیست که گفتن نمی توان
دندان بقصد لعل لبش تیز چون کنم
کان لعل گوهریست که سفتن نمی توان
خون بسته غنچه وار دل تنگم از فراق
دل تنگم آن چنان که شکفتن نمی توان
در خون نشست چشم هلالی که از رهت
گردی بدامن مژه رفتن نمی توان
منم چون غنچه در خوناب زان گل برگ تر پنهان
دلم صد پاره و هر پاره در خون جگر پنهان
تماشای رخش در دیده خوابی بود پنداری
که من تا چشم وا کردم شد از پیش نظر پنهان
طبیبا داغهای سینه را صد بار مرهم نه
که دارم در ته هر داغ صد داغ دگر پنهان
خط سبزی که خواهد رست از آن لب چیست میدانی
برای کشتن من زهر دارد در شکر پنهان
مگو تا زنده باشی عشق را از خلق پنهان کن
که راز عاشقی هرگز نماند این قدر پنهان
نه تنها آشکارا داغ عشقت سوخت جان من
بلای عشق جانسوزست اگر پیدا و گر پنهان
هلالی را چه سود از عشق پنهان داشتن در دل
چو در عالم نخواهد ماند آخر این خبر پنهان
جان بحسرت نتوان بی رخ جانان دادن
خواهمش دیدن و حیران شدن و جان دادن
دو جهان در عوض یک سر موی تو کمست
دل و جان خود چه متاعیست که نتوان دادن
جرعه ای بخش از آن لب که ثوابیست عظیم
تشنه را آب ز سر چشمه حیوان دادن
خال اگر نیست رخ خوب ترا ز آن سببست
که بموری نتوان ملک سلیمان دادن
تا کی افسانه خود پیش خیالت گویم
درد سر این همه خوش نیست بمهمان دادن
بی تو هجران بسرم گر اجل آرد روزی
می توان جام خود از شوق بهجران دادن
گر چنین موج زند اشک هلالی هر دم
خانمان را همه خواهیم بتوفان دادن
اگر برای تو مردن چه باک از آن مردن
هزار بار برای تو می توان مردن
بروز وصل تو دانی که چیست حالت ما
نفس نفس بتودیدن زمان زمان مردن
زمان عشق و جوانیست مرگ من مطلب
که مشکلست بصد آرزو جوان مردن
بر آستان تو جان می دهم چه بهتر ازین
سعادتست بر آن خاک آستان مردن
خدای را که دگر ناگهان برون مخرام
وگرنه پیش تو خواهیم ناگهان مردن
تو و گرفتن تیر و کمان بقصد شکار
من و ز دیدن آن تیر و آن کمان مردن
بخاک پای تو مردن حیات اهل دلست
هزار جان هلالی فدای آن مردن
خط ریحانش رقم بر نسترن خواهد زدن
سنبل تر پنجه بر روی سمن خواهد زدن
سروناز من که سوی باغ شد دامن کشان
طعنها بر نازنینان چمن خواهد زدن
گر هلالی ناگهان در کنج غم آهی کشید
آتشی در خانمان خویشتن خواهد زدن
گل برگ را ز سایه سنبل نقاب کن
در زیر سایه تربیت آفتاب کن
دامن مچین ز خانه برون آی و هر قدم
ملکی بباد برده و شهری خراب کن
واعظ بلطف دوست چو امید رحمتست
بسیار درد سرمده و کم عذاب کن
عالیست فهم یار هلالی بوصف او
سیماب کشته را کفنی از نقاب کن
ای معلم خاطر غمدیده من شاد کن
بنده کردم یک زمان آن سرو را آزاد کن
از گدای خویش فارغ مگذر ای سلطان حسن
یا بده داد من درویش یا بیداد کن
خواه پیغامی فرست و خواه دشنامی بده
از فراموشان بهر نوعی که خواهی یاد کن
دل نه صد چاکست آخر مرهم لطفی بنه
رحمتی فرما و این ویرانه را آباد کن
ای دل این خون خوردن پنهان مرا دیوانه کرد
تاب خاموشی ندارم بعد ازین فریاد کن
ناصحا من عاشقم این پند را دادن چه سود
گر توانی ترک این سودای مادرزاد کن
بر سر کویش هلالی صبر را بنیاد نیست
چون درین کو آمدی کار دگر بنیاد کن
عید قربان شد بیا عاشق کشی بنیاد کن
دردمندان را بدرد نو مبارک باد کن
گفته ای در دین ما رسم فراموشی خطاست
چون کنی از ما فراموش این سخن را یاد کن
با من آغاز تکلم کردی و بیخود شدم
تا از اول بشنوم بار دگر بنیاد کن
زینهار ای دل چو آن سلطان خوبان در رسد
حال ما را عرضه ده کر نشنود فریاد کن
ای فلک زان سنگها کز نقش شیرین کنده شد
گر توانی زیب روی تربت فرهاد کن
ترک جان گفتیم و بیدادت هنوز آخر نشد
آخر ای سلطان خوبان ترک این بیداد کن
ای پری پیکر هلالی از غمت دیوانه شد
گر نوازش می کنی او را بسنگی شاد کن
ای دل بکوی او مرو از بیخودی غوغا مکن
خود را و ما را بیش ازین در عاشقی رسوا مکن
ای اشک سرخ و گرم رو بر چهره ام ظاهر مشو
آبی که پنهان خورده ام در روی من پیدا مکن
تا چند ناز و سرکشی آخر بجان آمد دلم
بر عاشق مسکین خود زین بیش استغنا مکن
من حاضر و تو باکسان هر دم نمایی عشوه ای
اینها مکن ور می کنی در پیش چشم ما مکن
تا چند هر دم غنچه سان خندی بروی این و آن
چون شاخ گل باش از حیا سر پیش کس بالا مکن
با ابروی چون ماه نو هوش هلالی را مبر
ماه هلال ابروی من عقل مرا شیدا مکن
از رشک سوختم برقیبان سخن مکن
گر می کنی برای خدا پیش من مکن
در آرزوی یک سخنم جان بلب رسید
جانا ترا که گفت که با ما سخن مکن
هر جا که شمع جمع شدی سوختم ز رشک
بهر خدا که روی بهر انجمن مکن
عاشق منم حکایت فرهاد تا بکی
جان کندنم ببین سخن کوهکن مکن
تا چند بهر قتل من آزرده می شوی
سهلست بر من این همه بر خویشتن مکن
ای کز دیار عقل فتادی بملک عشق
حال غریب ما نگر این جا وطن مکن
گفت از لبت هلالی و قدر شکر شکست
نامش بغیر طوطی شکر شکن مکن
برخیز و بسر وقت اسیران گذری کن
چشمی بگشا سوی غریبان نظری کن
ای گریه بیا در غم هجرش مددی کن
وی ناله برو در دل سختش اثری کن
چون آینه هر لحظه بهر کس منما روی
زنهار که از آه دل ما حذری کن
خون شد جگر خلق بدلها مزن آتش
اندیشه ز دود دل خونین جگری کن
از بهر گرفتاری ما زلف میآرای
ما بسته دامیم تو فکر دگری کن
ای خواجه مشو ساکن بت خانه صورت
بیرون رو و در عالم معنی سفری کن
من بی خبرم گر خبرم نیست هلالی
از بی خبریهای من او را خبری کن
نظاره کن در آینه خود را حبیب من
اما بشرط آنکه نگردی رقیب من
من از وطن جدا و دل من ز من جدا
آگاه نیست یار ز حال غریب من
زین سان که درد عشق توام ساخت ناتوان
مشکل زیم اگر تو نباشی طبیب من
تا کی خورم غم و پی تسکین درد خویش
گویم بخود که در ازل این شد نصیب من
آزرده شد هلالی و آن گل نگفت هیچ
تا کی جفای خار کشد عندلیب من
از فراق آن پری هر دم فزون شد درد من
ساخت ظاهر درد دل را اشک و رنگ زرد من
تا بکی از عشق او جور و جفا خواهم کشید
ای رفیقان سوخت دیگر جان غم پرورد من
گر چه دور از آستان دوست گشتم خاک راه
کاش روزی باد در کویش رساند گرد من
آتش عشق تو در جان من شیدا فتاد
شد مدد با آتش عشق تو آه سرد من
چون هلالی در غم عشق بتان سنگدل
محنت و اندوه خوبان برد خواب و خورد من
گر جدا سازی بتیغ جور بند از بند من
از تو قطعا نگسلد سر رشته پیوند من
تلخ کامم زان لب شیرین کرم کن خنده ای
چیست چندین زهر چشم ای شوخ شکر خند من
غمزه خونخواره ات را گر سر عاشق کشیست
عاشق دیگر نخواهی یافتن مانند من
امشب از بخت سیه در کنج تاریک غمم
یک زمان طالع شو ای ماه سعادتمند من
ناصحا چون عشقبازان از نصیحت فارغند
پند بشنو عمر خود ضایع مکن در پند من
کرده ای عهد وفا من خورده ام سوگند مهر
بشکند عهد تو اما نشکند سوگند من
چون هلالی با مه رویت دلم خرسند بود
آه ازین غمها که آمد بر دل خرسند من
بخاک پای تو ای سرو ناز پرور من
که جز هوای وصال تو نیست در سر من
براه عشق تو خاکم طریق من اینست
درین طریق نباشد کسی برابر من
غم تو در دل تنگم نشست و منفعلم
که نیست لایق تو کلبه محقر من
ز جلوه سمن و سرو دل نیاساید
کجاست سرو سهی قامت سمن بر من
ز ترک مست من ای زاهدان کناره کنید
که نیست هیچ مسلمان حریف کافر من
حذر کنید رقیبان ز سیل مژگانم
که دردمندم و خون می چکد ز خنجر من
عتاب کرد و جفا نیز می کند هیهات
هنوز تا چه کند طالع ستمگر من
هلالی از می عشرت مرا نصیبی نیست
مگر به خون جگر پر کنند ساغر من
پشت و پناه من بود دیوار دلبر من
از گریه بر سر افتاد ای خاک بر سر من
لیلی کجا و حسنت مجنون کجا و عشقم
نه آن مقابل تو نه این برابر من
من مانده دست بر سر از ناله دل خویش
دل مانده پای در گل از دیده تر من
خوابم چگونه آید کز چشم و دل همه شب
باشد در آب و آتش بالین و بستر من
تاب جفا ندارم ای وای اگر ازین پس
ترک ستم نگیرد ترک ستمگر من
ای باد اگر ببینی خوبان سرو قد را
عرض نیاز من کن با ناز پرور من
جز کنج غم هلالی جای دگر ندارم
من پادشاه عشقم اینست کشور من
دل خون شد از امید و نشد یار یار من
ای وای بر من و دل امیدوار من
ای سیل اشک خاک وجودم بباد ده
تا بر دل کسی ننشیند غبار من
از جور روزگار چه گویم که در فراق
هم روز من سیه شد و هم روزگار من
زین پیش صبر بود دلم را قرار نیز
یارب کجا شد آن همه صبر و قرار من
نزدیک شد که خانه عمرم شود خراب
رحمی بکن و گر نه خرابست کار من
گفتی برو هلالی و صبر اختیار کن
وه چون کنم که نیست بدست اختیار من
در کوی بتان نیست کسی زار تر از من
در پیش عزیزان جهان خوارتر از من
گفتی که مرا یار وفادار بسی هست
هستند ولی نیست وفادارتر از من
گر طالب آنی که بیاری بنشینی
بنشین که ترا نیست کسی یار تر از من
چون غنچه اگر سینه تنگم بشکافی
دانی که نبودست دل افگار تر از من
خلق دو جهانست گرفتار تو لیکن
در هر دو جهان نیست گرفتارتر از من
جز من دگری را سگ آن کوی مخوانید
کین مرتبه را نیست سزاوارتر از من
امروز اگر عشق گناهست هلالی
فردا نتوان یافت گنه کارتر از من
نه رحم در دل یار و نه صبر در دل من
اجل کجاست که بس مشکلست مشکل من
ز مهوشان طمع مهر کرده ام هیهات
زهی خیال کج و آرزوی باطل من
ز منزلی که منم ره بعیش نتوان برد
که رهگذار غم افتاده است منزل من
بداغ لاله رخان چون برون روم زین باغ
گل دگر ندهد غیر لاله از گل من
مگو که در دل تو زنگ بسته پیکانم
که تخم مهر و وفا سبز گشت در دل من
همه متاع جهان را بنیم جو نخرم
کزین معامله بی حاصلست حاصل من
بدست دوست هلالی مرا ز قتل چه باک
اگر هلاک شوم جان فدای قاتل من
تا بکی تند شوی بهر جفای دل من
چند روزی بوفا کوش برای دل من
گر تو میداشتی این آتش پنهان که مراست
دل بی رحم تو میسوخت چه جای دل من
حاش لله که دلم ترک تو گوید بجفا
کز جفاهای تو بیشست وفای دل من
زان دو گیسوی دلاویز چه امکان گریز
که دو زنجیر نهادند بپای دل من
هر طبیبی که خبر داشت ز بیماری عشق
غیر وصل تو نفرمود دوای دل من
دل گرفتار بلاییست هلالی که مپرس
کس گرفتار مبادا ببلای دل من
ای قدت نازک نهال جویبار چشم من
لطف کن برخیز و بنشین بر کنار چشم من
چشم مردم را غبار از گرد میباشد ولی
میبرد گرد سر کویت غبار چشم من
اشک من هر کس که دید از کار چشمم دست شست
گوشه چشمی گرفت از دست کار چشم من
قطره خون بود کز دل داشت چشمم یادگار
برکنار افتاد اکنون یادگار چشم من
گر بروی من هلالی سیل اشک آمد چه شد
تا چها آید هنوز از رهگذار چشم من
فدای آن سگ کو باد جان ناتوان من
که بعد از مرگ در کوی تو آرد استخوان من
چو داری عزم رفتن با تو نتوان درد دل گفتن
که وقت رفتن جانست و میگیرد زبان من
من از بی مهری آن ماه مردم کی بود یارب
که با من مهربان گردد مه نامهربان من
زبان یار شیرینست و کام من بصد تلخی
زهی لذت اگر باشد زبانش در دهان من
گمان دارم که با من اتفاقی هست آن مه را
چه باشد آه اگر روزی یقین گردد گمان من
تب هجران بنوبت میستاند جان مشتاقان
گرین نوبت بجان من رسد ای وای جان من
هلالی شعلهای برق آهم رفت بر گردون
ملک را بر فلک دل سوخت از آه و فغان من
گفتیم چون زنده مانی در غم هجران من
خواستم مرگ خود اما بر نیامد جان من
درد من عشقست و درمانش بغیر از صبر نیست
چون کنم کز درد مشکل تر بود درمان من
من خود از جان بنده ام فرمان عشقت را ولی
تا چه فرماید مرا این بخت نافرمان من
شمه ای ناگفته از سوز دلم شهری بسوخت
آه اگر ظاهر شود این آتش پنهان من
وه چه روی آتشینست آن که گاه دیدنش
شعله ها پندارم افتادست در مژگان من
بس که من مدهوش و حیرانم ز چشم مست او
هر کرا چشمیست می باید شدن حیران من
چون هلالی گوشه چشمی گدایی میکنم
گه گهی سوی گدای خود نگر سلطان من
خوش آنکه در همه روی زمین تو باشی و من
بجز من و تو نباشد همین تو باشی و من
بهار میرسد آیا بود که در چمنی
نشسته پای گل و یاسمین تو باشی و من
شدی بباغ که آنجا خوشست مجلس می
بلی خوشست اگر همنشین تو باشی و من
مخوان بجلوه گه ناز خود رقیبان را
همین بسست که ای نازنین تو باشی و من
خوشست هم سفری با تو خاصه آن وقتی
که گر بروم روم یا بچین تو باشی و من
بهار آمد و کشت این هوس ز شوق مرا
که بر کنار گل و یاسمین تو باشی و من
مگو که عمر هلالی گذشت با دگران
ازین چه باک اگر بعد ازین تو باشی و من
گهی لطفست و گاهی قهر کار دلربای من
ولی لطف از برای دیگران قهر از برای من
بخوبان تا وفا کردم جفا دیدم بحمدالله
که تقریب جفای خوبرویان شد وفای من
دعای خویش را شایسته احسان نمیدانم
خوشم گر لایق دشنام هم باشد دعای من
بدرد عشق خو کردم ندارم تاب بیداری
طبیبا ترک درمان کن که درد آمد دوای من
بلای من شد این بالا خدا را پیش من بنشین
نمیخواهم که پیش دیگران آید بلای من
ز اشک خود بخون آغشته ام سوی تو چون آیم
که بر خاک درت جا نیست پاکان را چه جای من
هلالی بعد ازین خواهم قدم از فرق سر سازم
که در راهش سر من رشکها دارد بپای من
بهر خون ریز دلم ترک کمان ابروی من
راست چون تیر آمد و بنشست در پهلوی من
شب دل گم گشته می جستم بگرد کوی او
گفت ای بیدل چه میجویی بگرد کوی من
پیش و پس تا چند در روی رقیبان بنگری
روی ایشان را مبین شرمی بدار از روی من
از تو این قیدی که من دارم خلاصی مشکلست
کز خم زلف تو زنجیریست بر هر موی من
چشمت از مستی فتد هر گوشه ای در حیرتم
زین که هرگز گوشه چشمت نیفتد سوی من
چین ابروی تو نتوانم کشیدن بیش ازین
کز کمانت عاجز آمد قوت بازوی من
با تو چون گوید هلالی ظلم و بدخویی مکن
هر چه میخواهی بکن ای ظالم بدخوی من
شهید عشقم و از خاک من خون داده نم بیرون
وزان نم لاله خونین برآورده علم بیرون
گر از طوف حریم کعبه کویت خبر یابد
ز شوق آن پرد روح از تن مرغ حرم بیرون
در آب و آتشم از دیده و دل دم بدم بی تو
مرو بهر خدا از دیده و دل دم بدم بیرون
دل احوال پریشانی خود بنویسد از زلفت
که سوزد کاغذ و دود آید از نوک قلم بیرون
ز تیر آه می دوزد هلالی چاکهای دل
که ناید از دل صد پاره او درد و غم بیرون
مسلمانان مرا جان خواهد آمد از الم بیرون
که می آید هلال ابروی من از خانه کم بیرون
بر آن در انتظاری می برم با آنکه می دانم
که شاهان بهر درویشان نیایند از حرم بیرون
مرا این دم تو خواهی کشت یا هجران دم دیگر
بهر تقدیر جانم خواهد آمد دم بدم بیرون
ز بهر گریه پنهانی در از اغیار بر بستم
ولی دیوار داد از جانب همسایه نم بیرون
نه اشکست این که موج انگیخت خوناب دل از چشمم
نه آهست این که جان از خانه تن زد علم بیرون
اگر اهل عدم دانند محنت های عشقت را
ز بیم عاشقی هرگز نیایند از عدم بیرون
هلالی گر رسی روزی بطرف کعبه کویش
قدم از سر کن آنجا و منه دیگر قدم بیرون
مردم از درد و نگفتی دردمند ماست این
دردمندان را نمی پرسی چه استغناست این
سایه بالای آن سرو از سر من کم مباد
زانکه بر من رحمتی از عالم بالاست این
خواستم کان سرو روزی در کنار آید ولی
با کجی های فلک هرگز نیاید راست این
جای دل در سینه بود و جای تیرت در دلم
آن ز جا رفتست اما هم چنان برجاست این
اشک گلگون مرا بر چهره هر کس دید گفت
کز غم گل چهره ای آشفته و شیداست این
گفتمش فرداست با من وعده وصل تو گفت
دل بفردای قیامت نه که آن فرداست این
بر سر کویش هلالی درد عشق خویش را
بیش ازین پنهان مکن کز چهره ات پیداست این
دلا زان لب زلال خضر می خواهی خیالست این
ز آتش آب می جویی تمنای محالست این
کسان گویند هر جوینده ای یابنده می باشد
ترا می جویم و هرگز نمی یابم چه حالست این
قدت را نی الف می خوانم و نی سرو می گویم
بلند و پست چون گویم که دور از اعتدالست این
بهجرانش دم آبی که می گردد نصیب من
جدا زان لب حرامم باد اگر گویم حلالست این
بشام غم هلالی بسکه زار و ناتوان گشتی
کسی ناگاه اگر بیند ترا گوید هلالست این
آخر ای آرام جان سوی دل افگاری ببین
از جفاکاری حذر کن در وفاداری ببین
تا بکی فارغ نشینی لحظه ای بیرون خرام
بر سر آن کوی هر سو عاشق زاری ببین
یک دو روزی جلوه کن در شهر و از سودای خویش
هر طرف دیوانه ای دیگر ببازاری ببین
سوی من بین و بدشنامی مشرف کن مرا
گر بدین تشریف لایق نیستم باری ببین
چند بینی لاله و سرو سهی ای باغبان
در سهی قدی نظر کن لاله رخساری ببین
ای که می خواهی نشانم بر سر کویش بیا
استخوان فرسوده ای در پای دیواری ببین
دیدن و پرسیدنش ما را محالست ای رقیب
هم تو بسیاری بپرس از ما و بسیاری ببین
زاهدا در خرقه پشمین مسلمانم مخواه
در ته هر مو ازین پشمینه زناری ببین
چند بیماری کشد مسکین هلالی در غمت
ای طبیب دردمندان سوی بیماری ببین
من و تخیل حسنت چه یار بهتر ازین
بغیر عشق چه ورزم چه کار بهتر ازین
بروزگار شدی یار من بحمدالله
دگر چه کار کند روزگار بهتر ازین
بغمزه آهوی چشمت شکار مردم کرد
که دید آهوی مردم شکار بهتر ازین
ز جرعه کرمت بیشتر فشان بر من
تو ابر رحمتی آخر ببار بهتر ازین
تبارک الله ازین سبزه و گلی که تراست
نبوده است و نباشد بهار بهتر ازین
تو مست جام غروری همیشه ای زاهد
مباش غره که رنج خمار بهتر ازین
بران سمند که در چابکی و جلوه گری
نیامدست بمیدان سوار بهتر ازین
ز دور چرخ هلالی بداغ دل خوش باش
طمع ز کوکب طالع مدار بهتر ازین
روز نوروزست و ما را مجلس افروزی چنین
سالها شد کز خدا می خواستم روزی چنین
از جفاگاری نهادی گوش بر قول رقیب
تا چها آموختی باز از بد آموزی چنین
هر شبی در کنج غم گریان و سوزانم چو شمع
غرق آب و آتشم با گریه و سوزی چنین
پیش تیر غمزه اش بردم دل صد چاک را
چون نگه دارم دل از پیکان دلدوزی چنین
از فروغ عارضت روز هلالی روشنست
وه که دارد آفتاب عالم افروزی چنین
عاشقم کردی و گفتی با رقیب تندخو
عاشق روی توام با هر که می خواهی بگو
جان من دلجویی اغیار کردن تا بکی
گاه گاهی هم دل سرگشته ما را بجو
ای طبیب از بهر درد ما غم درمان مخور
زانکه ما با درد بی درمان او کردیم خو
همچو مویی شد تنم گو از میان بردار عشق
بعد ازین مویی نگنجد در میان ما و او
رفت آن آب حیات از جویبار چشم من
کی بود یارب که آب رفته باز آید بجو
صورت دعوی گل معنی ندارد با رخت
چون ندارد صورت و معنی چه سود از رنگ و بو
بر سر کویش هلالی رخ بخون شستن چه سود
سوی تیغ آبدارش بین و دست از جان بشو
خوش باشد اگر باشم در طرف چمن با او
من باشم و او باشد او باشد و من با او
بر هم زدن چشمش جان می برد از مردم
کی زنده توان بودن یک چشم زدن با او
با او چو پس از عمری خواهم سخنی گویم
هرگز نشود پیدا تقریب سخن با او
جانم بر جانانست من خود تن بی جانم
آری ز کجا باشد جان در تن و تن با او
تا عهد شکست آن مه بگداخت هلالی را
دیدی که چه کرد آخر آن عهدشکن با او
ندارم قوت اظهار درد خویشتن با او
مرا این درد کشت آیا که گوید درد من با او
هوس دارم که آید بر سر بالین من تا من
وصیت را بهانه سازم و گویم سخن با او
مه من یوسف مصرست و خلقی عاشق رویش
چو یعقوب و زلیخا هر طرف صد مرد و زن با او
تنم چون رشته ای شد زان قبا گلگون و خوش حالم
که باری می توان گنجید در یک پیرهن با او
من و کنج غم و روز سیاه و خون دل خوردن
کیم تا می خورم شبها در اطراف چمن با او
بتن در صحبت خلقم بجان در خدمت جانان
عجایب خلوتی دارم میان انجمن با او
هلالی از کمال شعر دارد منصب شاهی
که شور خسروست و نازکی های حسن با او
چنان بلند نشد سرو ناز پرور او
که سرو ناز تواند شدن برابر او
ز نوبهار رخش آفت خزان دورست
هنوز تازه دمیدست سبزه تر او
بنازم آن مژه شوخ را که در دم قتل
چنان نکرد که حاجت شود بخنجر او
رقیب کیست که او را سگ درش خوانم
اگر براند از آن کوی من سگ در او
بنیم جرعه که در بزمش اتفاق افتد
فراغتست مرا از بهشت و کوثر او
چو گفتهای هلالی بوصف تازه گلیست
ز برگ لاله و نسرین کنید دفتر او
آنکه رفت امروز و صد دل می رود دنبال او
کاش فردا جان برون آید باستقبال او
بس که همچون سایه خواهم خویش را پامال او
هر کجا او می رود من می روم دنبال او
وه چه خوش جا کرده است آن خال مشکین بر رخش
کاش بودی مردم چشمم بجای خال او
هر شبی بر آستان بزم آن مه سر نهم
تا چو مست از در برون آید شوم پامال او
فال وصلی می زدم ناگاه آن مه رخ نمود
آه ای من بنده روی مبارک فال او
آن نهال سایه پرور سویم استقبال کرد
بر سرم پاینده بادا سایه اقبال او
کار دل عشق تو شد کارش همین باد و مباد
غیر نام این عمل در نامه اعمال او
بر سر کویش هلالی از رقیبان کمترست
وه که احوال سگان هم بهترست از حال او
خاکم بره پیک حریم حرم او
باشد که بجایی برسم در قدم او
بر داغ دلم مرهم راحت مگذارید
تا کم نشود راحت درد و الم او
زین گونه که بر من ستم دوست خوش آید
خوش نیست که بر غیر من آید ستم او
می سوزم و این آه جگر سوز دلیلست
کز جان و دلم دود برآورد غم او
داریم امید کرم از یار ولیکن
دیدیم ستمها و امید کرم او
از تیغ تو صد کشته شود زنده بیک دم
گویا دم جان پرور عیسیست دم او
گفتم که هلالی ز غمت سوی عدم رفت
گفتا چه تفاوت ز وجود و عدم او
چند گیرد جام می کام از لب میگون او
ساقیا بگذار تا بر خاک ریزم خون او
قصه لیلی و مجنون پای تا سر خوانده ام
هم تو از لیلی فزونی هم من از مجنون او
مهر آن مه را بجان خواهم که بس لایق فتاد
عشق روز افزون من با حسن روز افزون او
داغها دارم بدل چون لاله و نتوان نهفت
کان همه داغ درون پیداست از بیرون او
درد ما چون حسن او هر روز اگر افزون شود
زود خواهد کشت ما را حسن روز افزون او
از فسونگر نیست چون بیخوابی ما را علاج
پیش ما افسانه بهتر باشد از افسون او
نامه قتلم نوشت و ساخت عنوانش بخون
تا هم از عنوان شوم آگاه بر مضمون او
سرو میگوید هلالی قد موزون ترا
در عبارت کوته آمد طبع ناموزون او
خواهم فگندن خویش را پیش قد رعنای او
تا بر سر من پا نهد یا سر نهم بر پای او
سرو قدش نوخاسته ماه رخش ناکاسته
خوش صورتی آراسته حسن جهان آرای او
گر در رهش افتد کسی کمتر نماید از خسی
از احتیاج ما بسی بیشست استغنای او
تا دل بجان ناید مرا از دیده گو در دل درآ
مردم نشینست آن سرا آنجا نخواهم جای او
غم نیست جان من اگر داغم نهادی بر جگر
ای کاش صد داغ دگر میبود بر بالای او
گفتم هلالی دم بدم جان میدهد گفتا چه غم
گفتم بسویش نه قدم گفتا کرا پروای او
روزم از بیم رقیبان نیست ره در کوی او
شب روم لیکن چه حاصل چون ببینم روی او
او بقتلم شاد و من غمگین که گاه کشتتم
ناگه آزادی نبیند ساعد و بازوی او
دارد آن ابرو کمان پیوسته بر ابرو گره
از گره گویی بهم پیوسته شد ابروی او
من که در پهلوی او خود را نمیخواهم زرشک
دیگری را چون توانم دید در پهلوی او
گر چه بس دورم ولی هر جا که منزل میکنم
می نشینم رو بکوی یار و خاطر سوی او
ما چو از هر سو بخاک کویش آوردیم رو
بعد ازین روی نیاز ما و خاک کوی او
تا هلالی را فراقت چنگ بزم درد ساخت
ناله دیگر برون می آید از هر موی او
چند سوزی داغها بر دست آه از دست تو
گاه از داغ تو مینالیم و گاه از دست تو
تا ترا بر دست ظاهر شد سیاهی های داغ
روزگار دردمندان شد سیاه از دست تو
تو نهاده داغها بر دست چون گلدسته ای
من بخود پیچیده چون شاخ گیاه از دست تو
مردم از داغ و دگر چون خار و خاشاکم مسوز
تا نسوزد خرمن من همچو کاه از دست تو
این چه بیدادست کز هر جانب ای سلطان حسن
داد میخواهد چو من صد داد خواه از دست تو
هیچ دانی چیست این داغ سیه بر روی ماه
عارض خود را سیه کردست ماه از دست تو
پیش ازین از داغ نومیدی هلالی را مسوز
چند سوزد دردمند بی گناه از دست تو
چند پنهان کنم افسانه هجران از تو
حال من بر همه پیداست چه پنهان از تو
شمع جمعی و همه سوخته وصل تواند
گنج حسنی و جهانی همه ویران از تو
باری ای کافر بی رحم چه در دل داری
که نیاسود دل هیچ مسلمان از تو
جیب گل پیرهنان چاک شد از دست غمت
ورنه بودی همه را سر بگریبان از تو
نیست این غنچه خندان که شکفتست بباغ
دل خونین جگرانست پریشان از تو
غنچه در باغ ز باد سحر آشفته نبود
بلکه صد پاره دلی داشت پریشان از تو
طالب وصل ترا محنت هجران شرطست
تا میسر نشود کام دل آسان از تو
آن پری بزم بیاراست هلالی برخیز
جام جم گیر که شد ملک سلیمان از تو
من بیدل بعمر خود ندیدم یک نگاه از تو
نمیدانم چه عمرست این دریغ و درد و آه از تو
همان روزی که گشتی پادشاه حسن دانستم
که داد خود نخواهد یافت هرگز دادخواه از تو
مکش هر بی گنه را زان بترس آخر که در محشر
طلب دارند فردا خون چندین بی گناه از تو
تو شاه ملک حسنی من گدای درگه عشقم
مقام بندگی از من سریر عز و جاه از تو
ز هجرت هر شبی سالی و هر روزم بود ماهی
کسی داند که دور افتاده باشد سال و ماه از تو
برغم خویش تا با غیر دیدم یار دمسازت
گهی از غیر مینالم گهی از خویش و گاه از تو
هلالی بی تو در شبهای هجران کیست میدانی
سیه بختی که روز روشن او شد سیاه از تو
لیلی و مجنون اگر میبود در دوران تو
این یکی حیران من میگشت و آن حیران تو
دامن خود را بکش امروز از دست رقیب
ورنه چون فردا شود دست من و دامان تو
زخم پیکان ترا مرهم چرا باید نهاد
گر کسی مرهم نهد باری هم از پیکان تو
کی ز میدان تو برخیزم که بعد از کشتنم
گرد من هم برنخواهد خاست از میدان تو
محنت روز قیامت بر من آسان بگذرد
زین عقوبت ها که دیدم در شب هجران تو
ای که از ناز عتاب آلوده می کشتی مرا
وای اگر ظاهر نمی شد خنده پنهان تو
در غم هجران هلالی صبر کن تدبیر چیست
هیچ تدبیری ندارد درد بی درمان تو
نمیکشیم سر از آستان خانه تو
کجا رویم سر ما و آستانه تو
ترا بهانه چه حاجت برای کشتن من
مکن مکن که مرا میکشد بهانه تو
ترحمی بکن ای پادشاه کشور حسن
که غیر ظلم و ستم نیست در زمانه تو
از آن سمند تو برمیجهد گه جولان
که رقص میکند از ذوق تازیانه تو
سفید گشت مرا استخوان و خوشحالم
بدان امید که روزی شود نشانه تو
شب از فسانه بروز آورند و این عجبست
که روز خود بشب آرم من از فسانه تو
هلالی از غم جانسوز عشق آه مکش
که سوخت جان من از آه عاشقانه تو
ای بی وفا چه چاره کنم با جفای تو
تا کی جفا کشم بامید وفای تو
چون مبتلای عشق ترا نیست چاره ای
بیچاره عاشقی که شود مبتلای تو
میخواهم از خدا بدعا صدهزار جان
تا صد هزار بار بمیرم برای تو
من کیستم که بهر تو جانرا فدا کنم
ای صد هزار جان مقدس فدای تو
تا دیده ام که بند قبا چست کرده ای
بر دل چه بندهاست مرا از قبای تو
ای سرو اگر چه دور شدی از کنار من
حقا که در میانه جانست جای تو
روزی که عمر خویش هلالی دهد بباد
میخواهد از خدا که شود خاک پای تو
بیا تا نقد جان را برفشانم در هوای تو
بنه پا بر سرم تا سر نهم بر خاک پای تو
معاذالله مرا در دادن جان نیست تقصیری
نه یک جان بلکه گر صد جان بود سازم فدای تو
مرا تا مبتلا کردی اسیر صد بلا کردی
که یارب هیچکس هرگز نگردد مبتلای تو
تو ای نازک دل آخر با جفا آزرده می گردی
مبادا آنکه باشد آه سردی در قفای تو
ازان لب جان مده کس را وگر خواهی که جان بخشی
مرا باری که من جان داده ام عمری برای تو
مکن اظهار شکر از شیوه مهر و وفای من
که اینها نیست هرگز در خور جور و جفای تو
هلالی را بشمشیر تغافل بی گنه کشتی
گناه خود نمی داند تو دانی و خدای تو
مردم ازین الم که نمردم برای تو
ای خاک بر سرم که نشد خاک پای تو
گر اختیار مرگ بدستم دهد قضا
روزی هزار بار بمیرم برای تو
غم نیست گر ز مهر تو دل پاره پاره شد
ای کاش ذره ذره شود در هوای تو
گویم دعا و عمر ابد خواهم از خدا
تا عمر خویش صرف کنم در دعای تو
در آرزوی آنکه بمن آشنا شوی
آمیختم بهر که بود آشنای تو
جای تو در حریم وصالست ای رقیب
ای کاش بودمی من بیدل بجای تو
از پادشاهی همه آفاق خوشترست
این سلطنت که گشت هلالی گدای تو
سازم قدم ز دیده و آیم بسوی تو
تا هر قدم بدیده کشم خاک کوی تو
روی تو خوب و خوی تو بد آه چون کنم
ای کاش همچو روی تو می بود خوی تو
منما جمال خویش بهر کج نظر که نیست
چشم بدان مناسب روی نکوی تو
جان و دل آرزوی وصال تو کرده اند
من نیز کرده با دل و جان آرزوی تو
چون من هلاک روی توام رخ ز من متاب
بگذار تا هلاک شوم پیش روی تو
ای دل ز دیده گریه شادی طمع مدار
کین آب رفته باز نیاید بجوی تو
ساقی مران ز مجلس خویشم که خو گرفت
دستم بجام باده و چشمم بروی تو
گفتی کنم هلالی دیوانه را علاج
ای من غلام سلسله مشک بوی تو
از لطف گفته ای که هلالی غلام ماست
ای من غلام لطف چنین گفتگوی تو
ما ز یک جانب رقیب از یک طرف در کوی تو
روی با ما کن که چشم او نبیند روی تو
دیده نااهل و روی این چنین حیفست حیف
چشم بد یارب نیفتد بر رخ نیکوی تو
بعد ازین سر از سر زانو نخواهم برگرفت
تا نبینم غیر را زین بیش همزانوی تو
می کنی بیداد و میگویی که این خوی منست
این چه خوی و این چه بیدادست داد از خوی تو
چون نیامیزی بمن در کوی خود زارم مکش
خون من باری نیامیزد بخاک کوی تو
ما چو از هر سو بخاک کویت آوردیم رو
بعد ازین روی نیاز ما و خاک کوی تو
خاک ره گشتم گر آب دیده بگذارد مرا
همره باد صبا برخیزم آیم سوی تو
همچو ماه نو هلالی خم نگشتی شام غم
گر نبودی مایل طاق خم ابروی تو
سینه مجروحست و از هر جانبی صد غم درو
با چنین غمها کجا باشد دل خرم درو
در دهان غنچه از لعل تو آب حسرتست
اینکه پندارند مردم قطره شبنم درو
سالها حیران او بودم کسی آگه نشد
زانکه حیرانند چون من جمله عالم درو
عاشقان را آن سر کو از همه عالم بهست
و آن سگان هم بهتر از خیل بنی آدم درو
تا هلالی را شمردی از سگان کمترین
هیچ کس دیگر نمی بیند بچشم کم درو
آمده ای بمنزلم ای مه نازنین فرو
ماه مگر ز آسمان آمده بر زمین فرو
نیست عرق ز تاب می وقت صبوح بر رخت
ریخته شبنم سحر بر گل آتشین فرو
چند بخشم بگذری توسن ناز زیر ران
وه که دمی نیامدی از سر خشم و کین فرو
چون تو بناز دست خود رقص کنان فشانده ای
ریخته صد هزار جان عاشق از آستین فرو
بس که ز غصه خون من جوش کنان بسر رود
در تب اگر عرق کنم خون چکد از جبین فرو
خورد هلالی از کفت سیلی رنج و آه و غم
بر سر کس نیامده رحمتی این چنین فرو
باز ای سوار شوخ کجا می روی مرو
آه این چه رفتنست چرا می روی مرو
هر دم ز رفتن تو بلای دلست و دین
ای کافر بلا چه بلا می روی مرو
چین بر جبین فگنده برون رفتنت خطاست
ای ترک چین براه خط می روی مرو
بر عزم گشت خرم و خندان شدی سوار
ای گل که همچو باد صبا می روی مرو
دل رفته است و از پی او تند می روی
با آنکه از پی دل ما می روی مرو
گفتی برون روم که هلالی شود هلاک
او خود هلاک شد تو کجا می روی مرو
این چه چشسمت که بی خوابم ازو
وین چه زلفست که بی تابم ازو
این چه ابروست که با پشت دو تا
ساکن گوشه محرابم ازو
این چه مژگان درازست که من
کشته خنجر قصابم ازو
این چه لعلست که تا دید دلم
هر دم آغشته بخونابم ازو
این چه تابست هلالی که فتاد
شعله در خرمن اسبابم ازو
یار وداع می کند تاب وداع یار کو
وعده وصل می دهد طاقت انتظار کو
نسبت روی خوب او با مه و مهر چون کنم
عارض مهر و ماه را طره مشکبار کو
یار نو و بهار نو باعث مجلسست و می
ساغر لاله گون کجا ساقی گل عذار کو
وه که بر آستان تو گشت رقیب معتبر
پیش سگ درت مرا این قدر اعتبار کو
طبع هلالی از جهان سوی عدم کشد ولی
رفت بباد نیستی خوشتر ازین دیار کو
بر سر راه تو بودم که رسیدی ناگاه
جلوه ای کردی و آن جلوه مرا برد ز راه
گر بسر حلقه تسبیح ملک باز رسی
قدسیان نعره برآرند که سبحان الله
گر بمنزلگه وصلت نرسم معذورم
ره درازست و مرا عمر بغایت کوتاه
گریه ای کردم و از گریه دلم تسکین یافت
آه اگر گریه نمی بود چه می کردم آه
صد شب هجر گذشت و مه من پیدا نیست
طرفه عمری که بصد سال ندیدم یک ماه
عمرها دولت وصلت بدعا خواسته ام
ما غلامان قدیمیم و بجان دولت خواه
از سجود در او منع هلالی مکنید
که سر خویش نهادست بامید کلاه
هر کس که نیست کشته عشقت هلاک به
هر کس که نیست خاک رهت زیر خاک به
گر جان پاک در ره تو خاک شد چه باک
بالله که خاک راه تو از جان پاک به
با سوز او بساز که عشقست کارساز
وز درد او منال که دل دردناک به
بر چاکهای سینه منه مرهم ای طبیب
ما عاشقیم و سینه ما چاک چاک به
غم نیست گر هلالی بیدل هلاک شد
جانا تو زنده باش که او خود هلاک به
چشم او می خورده و خود را خراب انداخته
تا نبیند سوی من خود را بخواب انداخته
چیست دانی پردهای غنچه بر رخسار گل
جلوه حسن تو او را در حجاب انداخته
چون نگردد عمر من کوته که آن زلف دراز
رشته جان مرا در پیچ و تاب انداخته
یارب آن زلفست بر روی تو یا خود باغبان
سنبل تر چیده و بر آفتاب انداخته
با وجود آنکه ما را تاب دیدار تو نیست
گه گهی آیی برون آن هم نقاب انداخته
گر بکویت هر دم آیم بگذرم عیبم مکن
شوق دیدار توام در اضطراب انداخته
بی تو در گلشن هلالی نیست خرم بلکه او
دوزخی دیدست و خود را در عذاب انداخته
بلبل بباغ و جغد بویرانه ساخته
هر کس بقدر همت خود خانه ساخته
بازم فسون چشم تو افسانه ساخته
عقل از سرم ربوده و دیوانه ساخته
یارب چرا شدست رقیب آشنای تو
وز من ترا ز بهر چه بیگانه ساخته
از ما شنو حکایت ما پیش ازان که خلق
گویند با تو یک بیک افسانه ساخته
پیمانه ای بیار و بما ده که بعد ازین
دوران ز خاک ما و تو پیمانه ساخته
خرسند شد هلالی مسکین بخال او
که مزرع جهان بهمین دانه ساخته
ماییم جا بگوشه می خانه ساخته
خود را حریف ساغر و پیمانه ساخته
آن کس که تاب داده بهم طره ترا
زنجیر بهر عاشق دیوانه ساخته
دل نیست این که در تن افسرده منست
دیوانه ایست جای بویرانه ساخته
دل خانه خداست چه سازم که کافری
آن خانه را گرفته و بت خانه ساخته
ای شمع پرتوی بهلالی فگن که او
خود را بسوز عشق تو پروانه ساخته
آن سایه نیست دایم دنبال او فتاده
چون من سیاه بختی سر در پیش نهاده
هر دم ز جور خوبان در حیرتم که ایزد
آنرا که داده حسنی مهری چرا نداده
با جمع عشقبازان تنها مرا چه نسبت
آن جمله کمتر از من من از همه زیاده
تا نام من برآید در حلقه سگانت
طوق سگ تو بادا در گردنم قلاده
گر میل باده داری ای ترک مست با من
در دست هر چه دارم بادا فدای باده
چشمان خود برویم از مرحمت گشادی
درهای رحمت تست بر روی من گشاده
یا سر نهد بپایت یا جان دهد هلالی
اینک ز سر گذشته منت بجان نهاده
جان من گاهی سخن کن ز آن لب و کامی بده
ور سخن با عاشقان حیفست دشنامی بده
چون دل از دست تو بی آرام شد بهر خدا
بر دلم دستی نه و یک لحظه آرامی بده
میکنم پیش تو عرض حال بی سامان دل
گر توانی قصه او را سرانجامی بده
ساقیا از آتش دل شعله در جانم فتاد
تا زنم آبی بر آتش لطف کن جامی بده
تا ترا فارغ شود خاطر ز سختی های دهر
چند روزی دل بدست نازک اندامی بده
جان من در حسرت آن ساعد سیمین بسوخت
چند سوزی بیدلان را وعده کامی بده
ناصحا پند تو از طعن هلالی تا بکی
ای نکو نام دو عالم ترک بدنامی بده
کیست آن سرو روان کز ناز دامن بر زده
جامه گلگون کرده و آتش بعالم در زده
کرده هر شب ز آتش حسرت دل ما را کباب
با حریفان دگر تا صبح دم ساغر زده
وصف قد نازکش گر راست میپرسی ز من
سرو آزادیست کز باغ لطافت سر زده
خواب چون آید که شبها بر دل ما تا سحر
هر زمان زنجیر زلفش حلقه ای دیگر زده
خط او بر برگ نسرین گرد مشک آمیخته
خال او بر صفحه گل نقطه از عنبر زده
چشم خونریزش که دارد هر طرف مژگان تیز
هست قصابی که بر دور میان خنجر زده
تلخم آید بر لب شیرین او نام رقیب
زانکه بهر کشتنم زهریست در شکر زده
باد گویا بی گل رویش چو من دیوانه شد
ورنه خود را از چه رو بر خاک و خاکستر زده
تا هلالی کرد روی زرد خود فرش رهش
توسن او گاه جولان نعلها بر زر زده
بر بستر هلاکم بیمار و زار مانده
کارم ز دست رفته دستم ز کار مانده
رفتست وصل جانان ماندست جان بزاری
ای کاشکی نماندی این جان زار مانده
من کیستم غریبی از وصل بی نصیبی
هجران یار دیده دور از دیار مانده
در دل ز گلعذاری بودست خار خاری
آن دل نمانده اما آن خار خار مانده
با آنکه در هوایش خاکم بگرد رفته
او را هنوز از من بر دل غبار مانده
هر جا که من براهی خود را باو رساندم
او تیز در گذشته من شرمسار مانده
وه چون کنم هلالی کان ماه با رقیبان
فارغ نشسته و من در انتظار مانده
ای همچو پری از من دیوانه رمیده
صد بار مرا دیده و گویی که ندیده
دریاب که ماتم زده روز فراقت
هم چهره خراشیده و هم جامه دریده
ای وای بر آن عاشق محروم که هرگز
نه با تو سخن گفته و نه از تو شنیده
آن دل که نه غم خوردی و نه آه کشیدی
در دست غمت آه چه گویم چه کشیده
این اشک جگر گون عجبی نیست که امروز
خار غم او در جگر ریش خلیده
آزرده شد از چشم من امشب کف پایت
دردا که کف پای ترا چشم رسیده
بر روی تو این قطره خون چیست هلالی
گویا که دل از غصه بروی تو دویده
بخون نشست دلم خار غم خلیده خلیده
بسیل داد مرا خون دل چکیده چکیده
براه عشق فتادم ز پا دویده دویده
بجور خوی گرفتم ستم کشیده کشیده
تو نور چشم منی جا درون دیده من کن
که دیده دیده المها ترا ندیده ندیده
غزال وحشی من هست از رقیب گریزان
بلی که میرود آهو ز سگ دویده دویده
خیال چشم تو کرد و ز خویش رفت هلالی
برنگ آهوی وحشی ز خود رمیده رمیده
دردا که باز ما را دردی عجب رسیده
هم دل ز دست رفته هم جان بلب رسیده
آن ماهرو که با من شبها بروز کردی
رفتست و در فراقش روزم بشب رسیده
کی باشد آنکه بینم از دولت وصالش
اندوه و درد رفته عیش و طرب رسیده
مشکل که در قیامت بینند اهل دوزخ
آنها که بر تو از من از تاب و تب رسیده
غیر از طلب هلالی کاری مکن درین ره
هرکس رسیده جایی بعد از طلب رسیده
خطت که رقم بر ورق لاله کشیده
بر گرد گل از عنبر تر هاله کشیده
سالیست شب هجر تو و عاشق مسکین
هر روز ز تو محنت صد ساله کشیده
زان لب که گزیدی ز سر ناز بدندان
چون برگ گل آزردگی ژاله کشیده
دنبال دلم تیغ کشد چشم تو هر دم
فریاد از آن نرگس دنباله کشیده
در بزم غمت با دل پر درد هلالی
هر لحظه بقانون دگر ناله کشیده
بکجا روم ز دردت چه دوا کنم چه چاره
که هزار باره خون شد جگر هزار پاره
منم و ز عشق دردی که اگر بکوه گویم
بخدا که نرم گردد دل سخت سنگ خاره
بدو دیده کی توانم که رخ تو سیر بینم
دو هزار دیده خواهم که ترا کنم نظاره
مه من ز جمع خوبان بکسی ترا چه نسبت
تو زیاده ای ز ماه و دگران کم از ستاره
ز برای کشتن من چوبسست چشم شوخت
ز چه می کشند خنجر مژه ها ز هر کناره
چو غنیمتست خوبی بکرشمه جلوه ای کن
که بعالم جوانی نرسد کسی دوباره
دل خسته هلالی چو بسوختی حذر کن
که مباد از آتش او برسد بتو شراره
ترا که جان منی ساخت ناتوان روزه
ندانم از چه سبب شد بلای جان روزه
زکوت حسن بنه سوی ما و روزه منه
که این زکوت بسی بهترست از آن روزه
زبان و کام ترا روزه بی حلاوت ساخت
نداشت شرمی از آن کام و آن زبان روزه
ز بس که بر در و بام آفتاب طلعت تست
بخانه تو گشادن نمیتوان روزه
رسید دور گل و روزه در میان آمد
کجاست عید که برخیزد از میان روزه
در انتظار شب عید و نور مجلس یار
سیاه گشت بچشم همه جهان روزه
ز ماه روزه هلالی فغان مکن همه روز
خموش باش که زد مهر بر دهان روزه
گر نیست جام گلگون خوش نیست دور لاله
بی می چه نشایه خیزد از دیدن پیاله
من نوح روزگارم از گریه غرق توفان
کو همدمی که گویم درد هزار ساله
تا کی بناز و شوخی لب را گزی بدندان
گل برگ نازکت را آزرده ساخت ژاله
قتل رقیب خود را با من حواله کردی
از دست من چه آید هم با خدا حواله
بر صفحه دل من ذکر می است و شاهد
عقد محبت آمد مضمون این پیاله
غمدیده ای که خواند شرح غم هلالی
از خون دیده خود رنگین کند رساله
تا چند بهر کشتن ما جور و کین همه
ما کشته میشویم چه حاجت باین همه
رحمی که از جفای تو رفتند عاشقان
دل خسته و شکسته و اندوهگین همه
تو قبله مرادی و خوبان ز انفعال
دارند پیش روی تو سر بر زمین همه
یک بار هم بجانب ما بین ز روی لطف
یکبارگی بسوی رقیبان مبین همه
رخساره برفروز و بگشت چمن خرام
تا خاک ره شوند گل و یاسمین همه
گر بگذری بناز چو لیلی بطرف دشت
مجنون شوند مردم صحرانشین همه
چون در رهت هلالی سرگشته خاک شد
کردند ساکنان فلک آفرین همه
زین پیش لطف بود و کنون جور و کین همه
اول چه بود آن همه آخر چه این همه
خوبان ز اهل درد شما را چه آگهی
ایشان نیازمند و شما نازنین همه
غمهای دوست اندک و بسیار هر چه هست
بادا نصیب این دل اندوهگین همه
ای دیده از غبار رهش توتیا مجوی
کز گریه تو گل شده روی زمین همه
گر ناگهان به سوی هلالی قدم نهی
سازد نثار مقدم تو عقل و دین همه
با تو هر ساعت مرا عرض نیازست این همه
من نمی دانم ترا با من چه نازست این همه
خنده ات جانست و لب جان بخش و خطت جانفزا
مایه جمعیت و عمر درازست این همه
خواب از چشم و دلم از دست دوست از کار رفت
از فسون آن دو چشم سحر سازست این همه
گلشن کوی ترا از جانب جنت دریست
لیک بر ما بسته و بر غیر بازست این همه
از سجود آستانت چهره ام پر گرد شد
گرد چون گویم که نور آن نمازست این همه
ذوق ناوکهای دلدوزش مرا در دل نشست
کز نوازشهای یار دلنوازست این همه
شرح غمهای هلالی گوش کردن مشکلست
مستمع را نکته های جان گدازست این همه
ای تیر غمت را دل عشاق نشانه
خلقی به تو مشغول و تو غایب ز میانه
که معتکف دیرم و گه ساکن مسجد
یعنی که ترا می طلبم خانه به خانه
هر کس به زبانی صفت مدح تو گوید
مطرب به سرود نی و بلبل به ترانه
حاجی بره کعبه و من طالب دیدار
او خانه همی جوید و من صاحب خانه
مقصود من از کعبه و بت خانه تویی تو
مقصود تویی کعبه و بت خانه بهانه
چون در همه جا عکس رخ یار توان دید
دیوانه نیم من که روم خانه به خانه
افسون دل افسانه عشقست وگر نی
باقی به جمالت که فسونست و فسانه
تقصیر هلالی به امید کرم تست
یعنی که گنه را به ازین نیست بهانه
دوش پیمانه تهی آمدم از می خانه
کاشکی پر شود امروز مرا پیمانه
بعد مردن اگر از قالب من خشت زنند
آیم و باز شوم خشت در می خانه
خواستم کین دل سودا زده عاقل گردد
وه که عاقل نشد و ساخت مرا دیوانه
آفتابی و رخت شمع جهان افروزست
همه ذرات جهان گرد سرت پروانه
می تپد مرغ دلم بر سر آن دانه دل
چه کند خرمن عمرست همین یک دانه
آشنایی ز جفاهای تو محرومم ساخت
ای خوش آن روز که بودیم ز هم بیگانه
قصه خویش به احباب چه گویم هر شب
این شب آن نیست که کوته شود از افسانه
دوش در کلبه ویران هلالی بودیم
حال دیوانه خرابست درین ویرانه
بی جهت با ما چرا آهنگ غوغا کرده ای
غالبا امروز قصد کشتن ما کرده ای
گاه چون شیر و شکر گاهی چو آب و آتشی
من نمی دانم چه خویست این که پیدا کرده ای
گر مسیحا مرده ای را زنده می کرد از دعا
تو به یک دشنام کار صد مسیحا کرده ای
دیده جای تست بنشین از نظر غایب مشو
مردمی کن چون میان مردمان جا کرده ای
دوش می گفتم که مهمان هلالی باش گفت
دیدن خورشید را در شب تمنا کرده ای
ای که بخون مردمان چشم سیاه کرده ای
کشته شدست عالمی تا تو نگاه کرده ای
دست برخ نهاده ای بهر حجاب از حیا
پنجه آفتاب را برقع ماه کرده ای
پادشهی و ملک دل هست خراب ظلم تو
زانکه بلا و فتنه را خیل و سپاه کرده ای
آخر عمر بر رخم داغ جفا کشیده ای
پیر سفید موی را نامه سیاه کرده ای
دوش هلالی این همه برق نبود بر فلک
باز مگر ز سوز دل ناله و آه کرده ای
کشیده ای می و بالای منظر آمده ای
تو آفتابی و امروز خوش بر آمده ای
چو گل بروی عرق کرده میرسی از راه
بیا بیا که عجب تازه و تر آمده ای
بیا که خیزم و از شوق در برت گیرم
که نخل باغ جهانی و در بر آمده ای
سرآمدند بخوبی همه بتان لیکن
تو نور چشمی و از جمله بر سر آمده ای
چه لطف آمدن و رفتنت خوشست ای یار
که رفته ای و زهر بار خوشتر آمده ای
بخنده شکرین و عبارت شیرین
هزار بار به از شیر و شکر آمده ای
ز پرتو تو هلالی کنون رسد بکمال
که آفتابی و خوش در برابر آمده ای
ای آنکه در نصیحت ما لب گشوده ای
معلوم می شود که تو عاشق نبوده ای
هر طعنه ای که بر دل آزرده کرده ای
بر زخم ما جراحت دیگر فزوده ای
گفتی اگر دل تو ربودم بصبر کوش
صبری که بود پیشتر از دل ربوده ای
گفتم شنوده ام ز لبت ناسزای خویش
گفتا سزاست هر چه از آن لب شنوده ای
ای دل وفا مجوی که خوبان شهر را
ما آزموده ایم و تو هم آزموده ای
شادم که بنده را سگ خود گفته ای ز لطف
ای من سگت که بنده خود را ستوده ای
جوری که از تو دید هلالی بآن خوشست
آن جور نیست بلکه ترحم نموده ای
امشب تو باز چشم و چراغ که بوده ای
جانم بسوخت مرهم داغ که بوده ای
ای باغ نو شکفته کجا رفته ای چو ابر
ای سرو نو رسیده بباغ که بوده ای
من چون چراغ چشم براه تو داشتم
ای نور هر دو دیده چراغ که بوده ای
دارم هزار تفرقه در گوشه فراق
کز فارغان بزم فراغ که بوده ای
ای گل که جان ز بوی خوشت تازه میشود
مردم ز رشک عطر دماغ که بوده ای
باز این غبار چیست هلالی بروی تو
در کوی مهوشان بسراغ که بوده ای
چون گویمت که در دل ویران من درآی
بشکاف سینه من و در جان من درآی
هر شب منم فتاده ز هجران بگوشه ای
آخر شبی بگوشه هجران من درآی
رفتی ببزم عیش رقیبان هزار بار
یک بار هم بکلبه احزان من درآی
گفتم در آبدیده چرا در نیامدی
ای نور هر دو دیده بفرمان من درآی
در کنج غم بدیده گریان نشسته ام
ای باغ نو شکفته خندان من درآی
روزی اگر بلطف نیایی بسوی من
باری شبی بخواب پریشان من درآی
حیران نشسته ام چون هلالی در انتظار
ای مه بیا بدیده حیران من درآی
مست با رخسار آتشناک بیرون تاختی
جلوه ای کردی و آتش در جهان انداختی
چون نمی پرداختی آخر بفکر کار ما
کاشکی اول بحال ما نمی پرداختی
بی نوا گشتم بکویت چون گدایان سالها
وه که یک بارم بسنگی چون سگان ننواختی
ای دل درویش با خوبان نظر بازی مکن
کندرین بازیچه نقد دین و دل پرداختی
بس که کردی ناله ای دل بر سر بازار و کوی
هم مرا هم خویش را رسوای عالم ساختی
بهر خونریز هلالی تیغ خود کردی علم
در فن عاشق کشی آخر علم افراختی
من نگویم که وفا یار مرا بایستی
اندکی صبر دل زار مرا بایستی
زین همه خواب که بخت سیه من دارد
اندکی دیده بیدار مرا بایستی
هر کجا شیوه دلجویی و احسان دیدم
غیرتم کشت که دلدار مرا بایستی
ذوق پیکان ترا صید ندانست دریغ
زخم آن سینه افگار مرا بایستی
لطف خوبان دگر نیست علاج دل من
این صفت یار ستمگار مرا بایستی
در جهان قاعده مهر و وفا نیست ولی
یار بی رحم و جفاگار مرا بایستی
وصف آن روی چو مه پیش هلالی گفتم
گفت این شمع شب تار مرا بایستی
ز من بیگانه شد بیگاه با اغیار بایستی
چرا با دیگران یارست با من یار بایستی
در آن کو رفتم و از دیدنش محروم برگشتم
بهشتی آن چنان را دولت دیدار بایستی
چه نازست این که هرگز در نیاز ما نمی بینی
ز خواب ناز چشمت اندکی بیدار بایستی
بجرم آنکه در دور جمالت روی گل دیدم
بجای هر مژه در چشم من صد خار بایستی
جفاهای مرا گفتی چه مقدار آرزو داری
بمقداری که خود گفتی باین مقدار بایستی
بصد حسرت هلالی مرد و یار از درد او فارغ
طبیب دردمندان را غم بیمار بایستی
ماه من روی تو خوبست و چنین بایستی
لیک خویت قدری بهتر ازین بایستی
حیف باشد که رسد خاک بآن دامن پاک
آسمان وقت خرام تو زمین بایستی
چین در ابروی تو در صحبت احباب خطاست
پیش اغیار در ابروی تو چین بایستی
تا مگر یافتمی دست بر آن خاتم لعل
همه آفاق مرا زیر نگین بایستی
زود برخاست ز هر گوشه بلای خط تو
این بلا باید گوشه نشین بایستی
بی تو خوشدل شدم از آمدن غم که مرا
همه اسباب اجل بود همین بایستی
شب هجرست هلالی ز مه و مهر چه سود
امشب آن ماهرخ زهره جبین بایستی
ای ز بهار تازه تر تازه بهار کیستی
وه چه نگار طرفه ای طرفه نگار کیستی
هست رخ تو ماه نو کوکبه تو شاه حسن
ماه کدام کشوری شاه دیار کیستی
لاله و سرو این چمن منفعلند پیش تو
سرو کدام گلشنی لاله عذار کیستی
خسته رنج فرقتم کشته درد حیرتم
من بمیان محنتم تو بکنار کیستی
چیست هلالی این همه محنت و درد عاشقی
حال تو زار شد بگو عاشق زار کیستی
گفتی بگو که بنده فرمان کیستی
ما بنده توایم تو سلطان کیستی
جان میدهد ز بهر تو خلقی بهر طرف
آیا ازین میانه تو جانان کیستی
ای گنج حسن با تو چه حاجت بیان شوق
هم خود بگو که در دل ویران کیستی
می بینمت که بر سر ناز و کرشمه ای
تا باز در کمین دل و جان کیستی
ما از غمت هلاک و تو با غیر هم نفس
بنگر کجاست درد و تو درمان کیستی
دور از رخ تو روز هلالی سیاه شد
تا خود تو آفتاب درخشان کیستی
بر من ای شوخ ستمها کردی
بارک الله که کرمها کردی
کاشکی حال من از من پرسی
تا بگویم چه ستمها کردی
من براهت قدم از سر کردم
تو سرم خاک قدمها کردی
ساقیا وقت تو خوش باد مدام
که بمی چاره غمها کردی
گر چه کشتی چو هلالی ما را
فارغ از جمله المها کردی
رفتی ای ماه که از مهر وفا میکردی
کاش میبودی و صد گونه جفا میکردی
از تو روزی که بصد درد جدا می گشتم
کاشکی بند من از بند جدا میکردی
کارم از چاره گذشتست طبیبا برخیز
پیش ازین درد مرا کاش دوا میکردی
یارب آن روز کجا شد که تو از گوشه چشم
گاه گاهی نظری جانب ما میکردی
شاه خوبانی و فکر من و درویشت نیست
وه چه میبود که پروای گدا میکردی
چون ترا طاقت آزار نبودست ای دل
میل خوبان دلازار چرا میکردی
ای خوش آن روز هلالی که بخلوتگه ناز
یار دشنام تو میگفت و دعا میکردی
ای شهسوار حسن بمیدان خوش آمدی
از جلوه های ناز خرامان خوش آمدی
خواهم چو مور بوسه زنم پای توسنت
گویم که ای سفیر سلیمان خوش آمدی
ای من غلام سرو قد خوش خرام تو
کامروز همچو سرو خرامان خوش آمدی
یک بار اگر بخاک هلالی قدم نهی
گوید هزار بار که ای جان خوش آمدی
دوشینه کجا رفتی و مهمان که بودی
دل بی تو بجان بود تو جانان که بودی
این غصه مرا کشت که غمخوار که گشتی
وین درد مرا سوخت که درمان که بودی
با خال سیه مردم چشم که شدی باز
با روی چو مه شمع شبستان که بودی
ای دولت بیدار بپهلوی که خفتی
وی بخت گریزنده بفرمان که بودی
شوری بدل سوخته افتاد بفرما
امشب نمک سینه بریان که بودی
من با دل آشفته چه دانم که تو امشب
جمعیت احوال پریشان که بودی
دور از تو سیه بود شب تار هلالی
ای ماه تو خورشید درخشان که بودی
ای مسلمانان گرفتارم بدست کافری
شوخ چشمی تیز خشمی ظالمی غارتگری
با اسیران و غریبان سرکشی هر دم کنی
از رخ گل رنگ او هر سو بهار خرمی
با حریفان دگر معشوق عاشق پروری
وز دهان تنگ او هر گوشه تنگ شکری
چیست دانی صف بصف مژگان تیزش هر طرف
ناوک اندازان سپاهی نیزه داران لشکری
در بر سیمین دلی داری بسختی همچو سنگ
وه که دارد این چنین سنگین دلی سیمین بری
بندگانش تاجدارانند و گرد کوی او
هر قدم تاج سری افتاده بر خاک دری
تاب ظلم او ندارم الله الله چون کنم
من گدای بی کسی او پادشاه کشوری
ای که می گویی هلالی سر نخواهی باختن
باش تا فردا میان خاک و خون بینی سری
چند پرسم خبر وصل و نیابم اثری
مگر این بخت بخوابست و ندارد خبری
چند از دیده برویت نگرم پیش رقیب
گوشه ای خواهم و از روی فراغت نظری
دیگران مانع انسند خوش آن خلوت وصل
که همین ما و تو باشیم و نباشد دگری
میوه عیش نخوردیم ز نخل قد تو
این چه عمریست که از عمر نخوردیم بری
سحر از زلف تو بویی بمن آورد نسیم
چه فرح بخش نسیمی چه مبارک سحری
کوه پرسیم شد از ابر بیا تا بکشیم
ساغر لعل ز سر پنجه زرین کمری
تلخ شد کام هلالی بتمنای لبت
تا بکی زهر توان خورد بیاد شکری
من بنده کمین و تو سلطان کشوری
روزی بچشم لطف برین بنده بنگری
جان و دلست صورت و جسم لطیف تو
روح مجسمی و حیات مصوری
گفتی هلاک شو که بسوی تو بنگرم
اینک هلاک میشوم ای کاش بنگری
در هر گذر که باشم و بینی مرا ز دور
نزدیک من رسی و نبینی و بگذری
یوسف بحسن از همه خوبان نکوترست
اما عزیز من تو ازان هم نکوتری
ای دل که پابکوی ملامت نهاده ای
باور مکن که سر بسلامت برون بری
داری نظر بحال همه از ره کرم
اما نظر بحال هلالی ستمگری
ز دوری تا بکی ما را چنین مهجور می داری
وگر نزدیک می آیم تو خود را دور میداری
طبیب من تویی اما مرا بیمار می خواهی
دوای من تویی اما مرا رنجور میداری
بنور خود شبی روشن نکردی مجلس ما را
چراغ آشنایی را چرا بی نور میداری
مگر کیفیت رنج خمار ای جان نمی دانی
که ما را بی شراب لعل خود مخمور میداری
بدستور سگان زین آستانم چند میرانی
چه رسمست این که عاشق را بدان دستور میداری
ببزم وصل حاضر می کنی ارباب حشمت را
همین مسکین هلالی را ز خود مهجور میداری
تو در میدان و من چون گوی در ذوق سراندازی
تو شوق گوی بازی داری و من شوق سربازی
سر خود را بخاک افگنده ام در پیش چوگانت
که شاید گوی پنداری و روزی بر سرم تازی
تو در خواب صبوح ای ماه و من در انتظار آن
که چشم از خواب بگشایی و بر حال من اندازی
همه با یار می سازند تا سوزد دل غیری
تو می سوزی دل یاران و با اغیار می سازی
شب هجران زدی بر رشته های جان من آتش
مرا چون شمع تا کی در فراق خویش بگدازی
هلالی با قد خم گشته می نالد درین حسرت
که روزی در کنارش گیری و چون چنگ بنوازی
دلا رفت آنکه وصل دلستانی داشتم روزی
نشاید زنده بود اکنون که جانی داشتم روزی
ز من پرسید شرح قصه یعقوب و یوسف را
که پیر عشقم و عشق جوانی داشتم روزی
ز جورت این زمان افسانه ای دارم خوش آن حالت
که از لطف تو هر جا داستانی داشتم روزی
خدا را چاره ای کن پیش ازان روزی که بعد از من
بصد افسوس گویی ناتوانی داشتم روزی
چه بر من طعنه بی خانمانی می زنی ناصح
من بی خانمان هم خانمانی داشتم روزی
دهن پر گفتگوی شوق و نتوان دم زدن با او
مرا یارب چه شد من خود زبانی داشتم روزی
هلالی می رسد آهم بماه آسمان شبها
بیاد آنکه ماه مهربانی داشتم روزی
شب فراق ز صبحم خبر چه می پرسی
چو روز من سیهست از سحر چه پرسی
رسید جان بلب ای یار مهربان برخیز
گذشت کار ز پرسش دگر چه می پرسی
مپرس کز غم هجران چه بر سر تو رسید
مرا که نیست سر از دردسر چه می پرسی
ز واقعات ره عشق جمله با خبرم
درین طریق ز من پرس هر چه می پرسی
بکوی دوست هلالی ز راه کعبه مپرس
تو ساکن حرمی از سفر چه می پرسی
دیده ام از تو بلایی که ندیدست کسی
بلکه زین گونه جفا هم نشنیدست کسی
هر کسی محنت عشق تو کشیدست ولی
آنچه من از تو کشیدم نکشیدست کسی
لذت چاشنی وصل تو من دانم و بس
که چو من زهر فراقت نچشیدست کسی
در ره عشق ز منزلگه مقصود مپرس
کاین مقامیست که آنجا نرسیدست کسی
پیش من شرح مکن عاشقی مجنون را
که چو من عاشق دیوانه ندیدست کسی
طرفه باغیست گلستان جهان لیک چه سود
که گل عشرت ازین باغ نچیدست کسی
دل و جان داد هلالی و غم عشق خرید
گر چه غم را بدل و جان نخریدست کسی
تا کی بکنج صبر جگر خون کند کسی
امکان صبر نیست دگر چون کند کسی
جان را اگر بمهر تو از دل برون کند
از جان چگونه مهر تو بیرون کند کسی
یارب چه حالتست که روزی هزار بار
هر لحظه آرزوی تو افزون کند کسی
خون می کنی یکی بترحم نگاه کن
تا بهر یک نگاه تو صد خون کند کسی
حیرانم از جنون هلالی و طعن خلق
یعنی چرا ملامت مجنون کند کسی
چند از بلای هجر جگر خون کند کسی
عشقست و صد هزار بلا چون کند کسی
گر مشکلات قصه خود را بیان کنم
مشکل که یاد قصه مجنون کند کسی
هرگز بدیده خواب نیاید شب فراق
گر صد فسانه گوید و افسون کند کسی
با هر که هست درد دلی عرض می کنم
باشد که چاره دل محزون کند کسی
امشب که گرد کوی تو گشتن میسرست
شاید که ناز بر سر گردون کند کسی
ناصح مباش در پی تغییر حال ما
این نیست حالتی که دگرگون کند کسی
صید همای وصل هلالی نه کار ماست
این کارها ز بخت همایون کند کسی
بس که جانها همه شد صرف تو جانان کسی
جان اگر نیست و گر هست تویی جان کسی
بر سر بنده ستمهای تو از حد بگذشت
شرمسارم ز کرمهای تو سلطان کسی
چاک شد جیب من ای هجر ز دست ستمت
نرسد دست تو یارب بگریبان کسی
حال شبهای مرا بی خبری کی داند
که شبی روز نکردست بهجران کسی
گر جدا ماندم از آن ماه ملامت مکنید
چه کنم چرخ فلک نیست بفرمان کسی
هوسم هست که دامان تو گیرم لیکن
بی کسان را نرسد دست بدامان کسی
از فغانهای هلالی خبری نیست ترا
وه که هرگز نکنی گوش بافغان کسی
زهی شراب لبت مایه طربناکی
نموده نرگس مستت هزار بی باکی
گذر بدامن پاکت نکرده باد صبا
کجا شکفت گلی در چمن بدین پاکی
بیک کرشمه که کردی هزار دل بردی
تبارک الله ازین چابکی و چالاکی
نشسته ام برهت چون غبار و می ترسم
که ناگهان بکشی دامن از من خاکی
جواب تلخ شنیدن ز لعل میگونت
چو تلخی می ناب آورد فرحناکی
تن ضعیف هلالی بهیچ لایق نیست
جزین که بر سر آتش نهی بخاشاکی
آخر ای شوخ دل از جور تو غمگین تا کی
وین جفاهای تو بر عاشق مسکین تا کی
گریه تلخ مرا کشت بگو بهر خدا
که ترا باد گران خنده شیرین تا کی
بی سبب چشم ترا خشم بمردم تا چند
بی جهت گوشه ابروی ترا چین تا کی
رفتنت شیوه و دیر آمدنت آیینست
آمد و رفت باین شیوه و آیین تا کی
تو سرناز برآورده بشوخی همه روز
ما ز دردت سر اندوه ببالین تا کی
گاه از دوست غمی گاه ز دشمن المی
غم آن چند کشیم و الم این تا کی
خشم و کین تو دل و جان هلالی را سوخت
آه تا چند بود خشم تو و کین تا کی
جان من در فرقت جانان برآید کاشکی
هم اجل چون عمر ما را بر سرآید کاشکی
آرزو دارم که بینم سنبل تر بر گلش
زود تر این آرزوی من بر آید کاشکی
چند با آن شکل شهر آشوب آید خشمناک
چند روزی هم بشکل دیگر آید کاشکی
باغ خوبی را نباشد چون وفا هرگز بری
آن نهال حسن روزی در بر آید کاشکی
وه چه گفتم هر غمی کز جور خوبان ممکنست
آن همه بر سینه غم پرور آید کاشکی
درد دل کم کن هلالی از خدنگ مهوشان
بر دل از بیدادشان صد خنجر آید کاشکی
یار دور از صحبت اغیار بودی کاشکی
گه گهی با عاشق خود یار بودی کاشکی
چون توان گفتن که جورت کاش بودی اندکی
اندکی بود این قدر بسیار بودی کاشکی
ذره را فی الجمله قدری هست پیش آفتاب
قدر من پیشت همان مقدار بودی کاشکی
هر گل از روی تو یادم داد و آتش زد بدل
این همه گلها که دیدم خار بودی کاشکی
یار دوش آمد ببالین من و من بی خبر
بخت خواب آلود من بیدار بودی کاشکی
دی بدیواری فگندی سایه من مردم ز رشک
قالب من خاک آن دیوار بودی کاشکی
رفتی و درد هلالی همچنان ناگفته ماند
عاشقان را قوت گفتار بودی کاشکی
با تو از اول نبودی آشنایی کاشکی
یا نبودی آخر این داغ جدایی کاشکی
دور از آن این شوکت شاهی چه کار آید مرا
دست دادی بر سر کویت گدایی کاشکی
حالیا زین بخت بی سامان برآشفتن چه سود
هم از اول کردمی بخت آزمایی کاشکی
میروم گفتی رقیبا چند روزی از درش
وه چه نیکو میروی هرگز نیایی کاشکی
ای که دل بردی و جان را در بلا بگذاشتی
چون ز ما دل برده ای جان هم ربایی کاشکی
کار من از بی وفایی های خوبان مشکلست
خوبرویان را نبودی بی وفایی کاشکی
روزگاری شد که در هجرت هلالی بینواست
بگذرد این روزگار بی نوایی کاشکی
ای گلستان جمالت در کمال خرمی
عالم از ناز تو پر شد نازنین عالمی
خرمن آدم چو بهر دانه ای بر باد شد
چون کند با دانه خال تو مسکین آدمی
مرده صد ساله را در یک نفس جان میدهی
با تو کی باشد مسیحا را مجال همدمی
سینه را گفتم که بی غم شو دل غمناک گفت
با غمش جایی که من باشم چه جای بی غمی
گر هلالی از درت محروم شد تدبیر چیست
در حریم آن حرم کس را نباشد محرمی
اگر بلطف بخوانی وگر بجور برانی
تو پادشاهی و ما بنده توایم تو دانی
ترا اگر چه نیاز کسی قبول نیفتد
من از جهان بتو نازم که نازنین جهانی
بهر کسی که نشستی مرا بخاک نشاندی
دگر بکس منشین تا بر آتشم ننشانی
بهر کجا که رسیدم ز خوبی تو شنیدم
چو روی خوب تو دیدم هنوز بهتر از آنی
بغیر جان دگری نیست در دل تنگم
امید هست که آن هم نماند و تو بمانی
طریق مهر تو ورزم بهر صفت که توانم
تو نیز مرحمتی کن بآن قدر که توانی
ز روی شوق هلالی هوای بزم تو دارد
درین هوس غزلی گفت تا بلطف بخوانی
تو از من فارغ و من از تو دارم صد پریشانی
نمی دانم تغافل می کنی یا خود نمی دانی
کنون تا می توانی از جفا کردن پشیمان شو
که بعد از کشتنم سودی نمی دارد پشیمانی
قدت بر جان مردم فتنه شد باری چه خوش باشد
اگر بنشینی و این فتنه را از پای بنشانی
دلم گر سوختی بگذار باری استخوانم را
که می خواهم سگ کوی ترا خوانم بمهمانی
هلالی دشمنست آن ماه و او را دوست میدارم
محبت بین که از جان دوستم با دشمن جانی
چه حاجتست که گه خشم و گه عتاب کنی
کرشمه ای بنما تا جهان خراب کنی
شراب خورده و خنجر کشیده آمده ای
که سینه ام بشکافی دلم کباب کنی
چه غم که توبه من بشکنی از آن ترسم
که دور من چو رسد توبه از شراب کنی
بروز واقعه ما را ز کوی خویش مران
چو می رویم چه حاجت که اضطراب کنی
هلالی این همه از دست خویش می سوزی
که ذره ای و تمنای آفتاب کنی
ز روی ناز و حیا منعم از نیاز کنی
نیازمند توام گر هزار ناز کنی
گهی که جانب احباب چشم باز کنی
بهر نیاز که بینی هزار ناز کنی
همیشه باز کنی چشم لطف سوی کسان
چو گویمت که مکن از ستیزه باز کنی
ز پیش دیده ما گر نهان شدی چه عجب
فرشته خویی و از مردم احتراز کنی
زمان وصل تو عمر منست وه چه شود
اگر نشینی و عمر مرا دراز کنی
هزار سجده کنی جان من بآن نرسد
که بر جنازه مقتول خود نماز کنی
دلا زدی نفس گرم و آب شد جگرم
نعوذ بالله اگر آه جان گداز کنی
نیاز خویش هلالی بخلق عرضه مده
خوش آنکه روی بدرگاه بی نیاز کنی
چه شد که جانب اهل وفا گذر نکنی
چه شد که ناگه اگر بگذری نظر نکنی
رسید جان بلبم چون زیم اگر نرسی
هلاک یک نظرم چون کنم اگر نکنی
چو ماه عید بسالی اگر شوی طالع
روی همان دم و با من شبی سحر نکنی
ز باده بی خبرم ساختی و می ترسم
که چون روی بحریفان مرا خبر نکنی
شد از جفای تو ملک دلم خراب و هنوز
درین غمم که ازین هم خراب تر نکنی
جفا که با من دل خسته می کنی سهلست
غرض وفاست که با مردم دگر نکنی
هلالی این همه حیران چشم یار مشو
چه حالتست که هیچ از بلا حذر نکنی
ناگاه اگر ز ما سخنی گوش می کنی
یک لحظه ناگذشته فراموش می کنی
گویی بدیگران سخن اما چو من رسم
تا نشنوم حدیث تو خاموش می کنی
یک روز هم بمجلس ما چهره برفروز
تا چند باده با دگران نوش می کنی
دست مرا بگیر که از پا فتاده ام
با دیگران چه دست در آغوش می کنی
گوش رضا بقول هلالی نمی نهی
گویا حدیث مدعیان گوش می کنی
ای که در عاشق کشی هر لحظه صد خون میکنی
آه اگر عاشق نماند بعدازین چون میکنی
گر چه دایم بر اسیران جور می کردی ولی
پیش ازین هرگز نکردی آنچه اکنون میکنی
وعده فرمودی که سویت بگذرم تا خیر چیست
کار خیرست این چرا نیت دگرگون میکنی
می نمایی عارض چون آفتاب از روی مهر
مهر دیگر بر سر مهر من افزون میکنی
ای فسونگر زان پری افسانه خوانی بر سرم
عاشق دیوانه را تا چند افسون میکنی
تیر و کمان گرفته ای سوی شکار میروی
صید تواند عالمی بهر چه کار میروی
جانب صید گه شدی همره خویش بر مرا
بی سگ خویشتن مرو چون بشکار میروی
وه چه سوار طرفه ای کز سر مهر پیش تو
چرخ پیاده می رود چون تو سوار میروی
چون گذری بچشم من بر مژه ها قدم منه
چند بپای همچو گل بر سر خار میروی
شد تن زار من چو خس بهر خدا تو ای صبا
همره خود ببر مرا گر بر یار میروی
ای دل خاکسار من کی تو بگرد او رسی
کز پی بادپای او همچو غبار میروی
یار چو بر قفای خود هیچ نگه نمیکند
چند هلالی از پیش بیخود و زار میروی
سوی شکار ای بت رعنا چه میروی
شهری خراب تست بصحرا چه میروی
گر میروی بشهر که صیدی فتد بدام
اینجا مرا گذاشته تنها چه میروی
بی سگ نمیروند سواران بعزم صید
چون ما سگ توایم تو بی ما چه میروی
صید تواند گوشه نشینان شهر و کوی
بر عزم وحش بادیه پیما چه میروی
همراه تست لشکر حسن و سپاه ناز
با صد هزار فتنه و غوغا چه میروی
آیینه ای بگیر و تماشای خویش کن
سوی چمن بعزم تماشا چه میروی
چون یار وعده کرد هلالی بقتل تو
او میکشد تو بهر تقاضا چه میروی
آن کف پا بر زمین حیفست ای سرو سهی
چشم آن دارم که دیگر پای بر چشمم نهی
تا سر از جیب خجالت بر ندارد آفتاب
خیمه بر دامان صحرا زن چو ماه خرگهی
می روی بر اوج خوبی فارغ از بیم زوال
با تو خورشید فلک را نیست تاب همرهی
دل بدست تست من از بندگی جان می کنم
نی ز من جان می ستانی نی مرا جان میدهی
بر امید آنکه خاکم خشت دیوارت شود
بر سر کویت ز شادی می کنم قالب تهی
ناچشیده میوه مقصود بد حالم ولی
دارم از سیب زنخدان تو امید بهی
گر هلالی را فلک سازد گدای درگهت
بر سر کوی تو یابد منصب شاهنشهی
خدا را سوی مشتاقان نگاهی
پیاپی گر نباشد گاه گاهی
نگاهی کن بامیدی که داری
که دارم از تو امید نگاهی
بیا ای آفتاب عالم افروز
که پیش آمد عجب روز سیاهی
رقیبا امشب از من برحذر باش
که خواهم سوخت عالم را بآهی
رود سالی که آن مه را ندیدم
که دیدست این چنین سالی و ماهی
بنزد خوشه چین خرمن عشق
همه عالی نمی ارزد بکاهی
هلالی خاک شد سویش گذر کن
چه دامن می کشی از خاک راهی
ای صد هزار چون من خاک در سرایی
کز وی برون خرامد مثل تو دلربایی
خواهم که با تو باشم اما کجا نشیند
مثل تو پادشاهی با همچو من گدایی
با آن لباس نازک دانی که چیست قدت
سروی که باشد او را از برگ گل قبایی
شادم بگوشه غم از آه و ناله خود
کین آه و ناله آخر سر میکشد بجایی
گر ز آن بلای جانها بد رفت در حق من
یارب نگاه دارش از هر بد و بلایی
ای پادشاه خوبان بیداد و ظلم تا کی
اندیشه کن خدا را از آه مبتلایی
گویند کای هلالی در عشق چیست کارت
هر دم جفا کشیدن از دست بی وفایی
برهت ز رشک میرم چو بغیر همره آیی
نه تهور تغافل نه مجال آشنایی
متحیرم که پیشت چه مجال بود دوشم
که نه شکر وصل کردم نه شکایت جدایی
مه من هنوز طفلی بجفا مباش مایل
که طبیعت تو عادت نکند ببی وفایی
طلب وصال کردم ز نظر فگند یارم
چه کنم که خوار گشتم ز مذلت گدایی
چند رسوا شوم از عشق من شیدایی
عشق خوبست ولیکن نه بدین رسوایی
خواستم پیش تو گویم غم تنهایی خویش
آمدی سوی من و رفت غم تنهایی
مست عشقیم اگر هیچ ندانیم چه غم
ذوق نادانی ما به ز غم دانایی
بر زمین جلوه نمودی فلک از رشک بسوخت
که فلک را ملکی نیست باین زیبایی
سرو و گل نازک و رعناست ولی نتوان یافت
گل باین نازکی و سرو باین رعنایی
در چمن پیش تو رشکست ز نرگس ما را
گر چه مشهور جهانست بنابینایی
رفتی و دیر شد ایام فراقت چه کنم
زور باز آی که مردم ز غم تنهایی
چون سگ تست هلالی دگرش منع مکن
که درین راه چرا میروی و می آیی
چون در میان خوبان رسمیست بی وفایی
بیگانگی ازیشان بهتر از آشنایی
هر روز با خود ار چه میسازم آشنایت
خود را چو روز اول بیگانه مینمایی
جان منست جانان تا او جدا شد از من
جان هم ز تن جدا شد فریاد ازین جدایی
افتاده ام ز وصلش در محنت رقیبان
دولت مرا نسازد ای بخت بد کجایی
در کوی عشقبازی از نام و ننگ بگذر
با یکدگر نزیبد رندی و پارسایی
تا دیده ام هلالی خود را گدای کویش
سلطان وقت خویشم خوش وقت این گدایی
سحرگاهان که چون خورشید از منزل برون آیی
برخسار جهان افروز عالم را بیارایی
برعنایی به از سروی بزیبایی فزون از گل
تعالی الله چه لطفست این بزیبایی و رعنایی
مرا گویی که جان بگذار و فرمایی که دل خون کن
بجان و دل مطیعم هر چه گویی هر چه فرمایی
مگر جانی که هر جا آمدی ناگه برون رفتی
مگر عمری که هر گه میروی دیگر نمی آیی
چه خوش باشد که اول بر من افتد گوشه چشمت
سحر چون نرگس زیبا ز خواب ناز بگشایی
دل از درد جدایی میکشد آهی و می گوید
که تنهایی عجب دردیست داد از دست تنهایی
هلالی آید و هر شام سوی منظرت بیند
که شاید چون مه نو از کنار بام بنمایی
عشاق را حیات بجانست و جان تویی
جان را اگر حیات دگر هست آن تویی
هر جا مهیست پیش رخت هست ناتمام
ماه تمام روی زمین و زمان تویی
یوسف اگر چه بود بخوبی عزیز مصر
حالا بملک حسن عزیز جهان تویی
گر صد هزار مهر نمایند مهوشان
ایشان ستمگرند همین مهربان تویی
گر دل ز درد خون شد و گر جان بلب رسید
غم نیست چون طبیب من ناتوان تویی
خیز ای رقیب و جای سگش را بمن گذار
من کیستم اگر سگ این آستان تویی
گر جان بباد داد هلالی از آن چه باک
جانی که هست در تن او جاودان تویی
خراسان سینه روی زمین از بهر آن آمد
که جان آمد درو یعنی عبیدالله خان آمد
زهی خان همایون فر که بر فرق همایونش
پر و بال همای دولت او سایبان آمد
شهنشاه فلک مسند که بهر خواب امن او
ملک بر گوشه ایوان کیوان پاسبان آمد
قوی دستی که در میدان همت پنجه رستم
به پیش او فرسوده مشتی استخوان آمد
سمند تند زرین نعل او خورشید را ماند
که از مشرق به مغرب رفت و یک شب در میان آمد
مگر از سنگ رعدست آهن پیکان خون ریزش
که از جا چون برخاست بر دشمن گران آمد
قران کردند ماه و مشتری در طالع سعدش
به این طالع چو خورشید فلک صاحب قران آمد
ایا ماه فلک قدری که بهر پابوس تو
همه روز آسمان بر آستان آمد
نزد مار سپهر ار فرق دشمن بر زمین یکسان
بفاوت بین که ما بین زمین و آسمان آمد
امان داد از کرم تا هر کسی گردد با من دل
بحمدالله لطفش موجب امن و امان آمد
صفات ظاهر و اظهار آن کردم خطا بود این
بیان کردم حدیثی که بر مردم عیان آمد
زبان را هیچ نقصانی نیامد اندرین گفتن
ولی چون در زبان یک نقطه افزون شد زیان آمد
هلالی گرچه عمری در به در می شد به هر کویی
بحمدالله آخر بنده این آستان آمد
گر جان کنم به حسرت زان لب نمی کند دل
دل کندن از لب او جان کندنی ست مشکل
قبله ست روی جانان لعلش چو آب حیوان
این یک مقابل جان و آن یک به جان مقابل
درست دعا بر آرم هرگز فرو نیارم
الا دمی که سازم در گردنت حمایل
ای من سگ خیالت آن جا که اوست هرگز
نه حاجب ست مانع نه پرده دار حایل
بازی مکن که پیشت در خون و خاک غلتم
نه مرده و نه زنده چون مرغ نیم بسمل
گر بر زلال حیوان ریزد حمیم قهرت
آن آب زندگی را سازد چو زهر قاتل
گر در سموم باشد اندک نسیم لطفت
در یک نفس جهان را بخشد حیات کامل
از بهر مطربانت سازد فلک همیشه
این چرخ چنبری را خورشید و مه جلاجل
دست کرم گشودی بذل درم نمودی
پیش از دعای داعی پیش از نماز سایل
در سلک آن لیالی خود را مکش هلالی
سررشته را نگه دار زین رشته دست مگسل
بادا تمام مردم در خدمت تو حاضر
بادا نظام انجم از طلعت تو حاصل
تخت مرصع گرفت شاه ملمع بدن
جیب مرقع درید شاهد گل پیرهن
ساغر سیمین شکست ساقی زرین قدح
پیکر پروانه سوخت شمع زمرد لگن
آتش موسی گرفت در کمر کوهسار
شعله به گردون رساند آه دل کوهکن
حضرت خضر فلک خلعت خضرا گرفت
یافت به عمر دراز چشمه ظلمت وطن
شمع فلک را نشاند شعشعه آفتاب
شعله در انجم فگند مشعل آن انجمن
ارقم طاق فلک شمع جهان تاب را
تیغ زبان تیز کرد گرم شد اندر سخن
شعبده باز سپهر ز آتش پنهان مهر
بر صفت اژدها ریخت شرر از دهن
خاتم زرینه داد دست سلیمان پناه
صبح به صحرا فتاد از بغل اهرمن
گفت فلک نیست اینو بلکه در ایوان عرش
چتر سعادت زدند بهر حسین و حسن
مهر و مه از دست آن لعل و در بحر کان
سرو و گل از آب این جان و دل مرد و زن
هر دو بر اوج کمال همچو مه و آفتاب
هر دو به باغ جمال چون سمن و یاسمن
هر دو شه یک بساط هر دو در یک صدف
هر دو مه یک فلک هر دو گل یک چمن
شیفته باغ آن غنچه خضرا لباس
سوخته داغ این لاله خونین کفن
بنده هندوی آن افسر ترک ختا
صید سگ کوی این آهوی دشت ختن
سر علم عهد آن بیضه بیضافروغ
مهره کش مهد این زهره زهرابدن
والد ایشان قریش مولد ایشان حجاز
منبع ایشان فرات معدن ایشان عدن
ناقه ایشان حلیم چون دل سلمی سلیم
مهره دل در مهار رشته جان در رسن
خارخور و بارکش نرم رو و سخت کوش
گرگ در و شیرگیر کرگدن پیل تن
لعل تراز جلش حضرت سلمان فارس
شانه کش کاکلش حضرت ویس قرن
زهرع جبینان ظهور کرده ز کوهان او
همچو طلوع سهیل از سر کوه یمن
صحن چراگاه او خاک رفیعی که هست
خار و خس آن زمین زشک گل نسترن
کاش ز خاک هرات بر لب آب فرات
بختی بخت افگند رخت من و بخت من
یا فگند بر سرم سایه همای حجاز
تا شود این استخوان طعمه زاغ و زغن
ماه جمال حسن گفت و کمال حسین
نظم هلالی گرفت حسن کلام حسن
رفته فروغ بصر مرده چراغ نظر
کرده دلم را حزین گوشه بیت الحزن
چشم و چراغ منید گر نظری افگنید
باز شود این چراغ در نظرم شعله زن
چند بود در بلا خاطر من مبتلا
چند بود در محن سینه من ممتحن
نفس دغل از درون گام نه و دام نه
دیو دنی از برون راهزن و چاه کن
رشته جان تاب زد آتش دل سرکشید
شمع صفت سوختم مردم از این سوختن
برفگنم جامه را در شکنم خامه را
ختم کنم بر دعا مهر نهم بر دهن
ظل شما بسته ام نور شما برده ام
تا فگند ظل و نور بر دل حانم علن
جان شما غرق نور نور شما در حضور
تا فتد از ابر فیض سایه به خار و سمن
شتر کشیدی اگر بار دل ز حجره تن
شدی نزار شتر زیر بار حجره من
شتر به باد رود حجره نیز خاک شود
گرت شتر بود از سنگ و حجره از آهن
اجل به حجره گیتی عجب شترجانی ست
که محمل شتر اوست حجره های بدن
به حجره و شتر ارکان دین چو قایم نیست
قوایم شتر و رخت حجره را بشکن
شتر به حجره بران تا در مدینه که هست
در آن زمین شتر و حجره رسول زمن
ز حجره و شتر آن جناب منفعل ست
کلیم با شتر طور و حجره ایمن
ز دیده زد شتر تو قدم به حجره دل
کزان لبان شتر حجره مراست لبن
سرشک لعل که زد شترت به حجره چشم
ز حجره داد به من صد شتر عقیق یمن
به حجره بس که دلم بر شتر زند آتش
شتر به حجله نماید چو شعله در گلخن
به حجره هیمه ندارم جز استخوان شتر
شتر به حجره جان آورم دهم روغن
شتردلم من اگر نه مراست حجره طبل
ز حجره ام شتران بار برده از همه فن
چه معدن ست شتر حجره ام که از نظمش
به حجره ها شتران می برند در عدن
شته نه هم ملخست و نه حجره خانه مور
شتر چو قصر بهشت ست و حجره چون گلشن
خوش آن که در طلا حجره و شتربانش
روان شود شتر روح ما ز حجره تن
شکاف حجره من چیست چون دهان شتر
به قصد من چو شتر حجره باز کرده دهن
اگر نهد شترش رو به حجله ام شب تار
شود چو چشم شتر حجره دلم روشن
ز حجره ام شترش چون به خار قانع شد
به حجره خارشتر خوش تر آید از گلخن
به یمن احمد و اوصاف حجره و شترش
هزار بار شتر حجره می توان گفتن
به یاد حجره او بار بر شتر بندم
شتر کنیم ز تابود و حجره از مدفن
هلالی از شتر و حجره اش سخن تا کی
شتر به حجره مقصود کی رسد به سخن
همیشه تا شتر ابر گرد حجره گل
به حجره های افق چون شتر کند مسکن
فلک پی شتر و حجره باد از سر مهر
به حجره شتر از رشته ای مهر رسن
ای خواجه مپندار که ما گوهر فردیم
وین حلقه فیروزه گردون صدف ماست
ما هیچ کسانیم که بر ما ز همه کس
خواری رسد و آن به حقیقت شرف ماست
از نیک و بد مردم ایام ننالیم
ایشان همه نیکند و بدی از طرف ماست
تا کی اندوه روزگار خوریم
فکر نابود و بود چندین چیست
گر نباشد ز غصه نتوان مرد
ور بود شاد نیز نتوان زیست
تا که در دست کیست روزی ما
و آنچه در دست ماست روزی کیست
آه ازین روزگار برگشته
که ز من لحظه لحظه برگردد
گر فلک را به کام خود خواهم
او به کام کس دگر گردد
ور ز جام نشاط باده خورم
باده خونابه جگر گردد
ور قدم بر بساط سبزه نهم
سبزه در حال نیشتر گردد
لیک با این خوشم که طالع من
نتواند ازین بتر گردد
چیست آن خسرو سیمین بدن زرین تاج
که به شب خانه فولاد نشیمن دارد
چو ستون ست ولی از مدد خیمه بپاست
سیم گون ست ولی جامه ز آهن دارد
بته پیرهن آل عجب شاخ گلی ست
که ازو خانه ما زینت گلشن دارد
شاهد پرده نشینی ست که با روی چو ماه
در درون ست و برون را همه روشن دارد
گاهی از آتش دل شعله فتد در جیبش
گاهی از باد صبا چاک به دامن دارد
هست در خانه که از آن همه شب تا دم صبح
که غم سوختن و کشتن و مردن دارد
با تن سیمی کافور چو رخ افروزد
تاب آتشکده و تابش گلشن دارد
شمع طاوس مگر حل کند این مسیله را
که دل روشن او حکم دل من دارد
چو من به داغ بتان سوخت هر که یک چندی
هوس کند که دگر باره بیشتر سوزد
به پای شمع فتد چون که سوخت پروانه
که شعله ای چو بیابان رسد دگر سوزد
دلا تا توان مهر گیتی مورز
که تیغ سیاست به کینت کشد
مشو غره گر ابلق چرخ را
قضا و قدر زیر زینت کشد
گرفتم که بر آسمان رفته ای
عجل عاقبت بر زمینت کشد
دوش دیدم که به خواب من مدهوش آمد
مونس جان من آن دلبر خونین جگران
چون چراغ نظر افروختم از شمع رخش
گفتم ای چشم و چراغ همه صاحب نظران
چه سبب بود که با این همه بیداری من
دیده در خواب شد امشب به جمالت نگران
گفت این دولت بیدار از آن ست که تو
بسته ای چشم خود امشب ز خیال دگران
محمد عربی آبروی هر دو سراست
کسی که خاک درش نیست خاک بر سر او
شنیده ام که تکلم نمود همچو مسیح
بدین حدیث لب روح پرور او
که من مدینه علمم علی درست مرا
عجب خجسته حدیثی ست من سگ در او
ای سیه نامه کز برای نجات
حرفی از باب رحمتی طلبی
سبقتم چیست گفته ای زین باب
سبقت رحمتی علی غضبی
به علم کوش هلالی که عاقبت چو هلال
بلند مرتبه گردی فلک مقام شوی
نهفته از نظر خلق باش ماه به ماه
گرت هواست که منظور خاص و عام شوی
خمیده قامت و زار و نزار شو یعنی
چو ماه نو کم خود گیر تا تمام شوی
باز آی که از جان اثری نیست مرا
مدهوشم و از خود خبری نیست مرا
خواهم که به جانب تو پرواز کنم
اما چه کنم بال و پری نیست مرا
یاران کهن که بنده بودم همه را
در بند جفای خود شنودم همه را
زنهار از کس وفا مجویید که من
دیدم همه را و آزمودم همه را
آیینه نورست رخ یار امشب
ای مه بنشین در پس دیوار امشب
ای مهر بپوش روی خود را در ابر
ای صبح دم خویش نگه دار امشب
شد ماه من آن شمع شب افروز امشب
گو چرخ و فلک ز رشک می سوز امشب
امشب نه شب وصل شب قدر من ست
بهتر ز هزار روز نوروز امشب
گر دل برود من نروم از نظرت
ور جان بدهم خاک شوم در گذرت
چون گرد شوم بر آستانت آیم
بنشینم و برنخیزم از خاک درت
ای سیم ذقن این چه دهان و چه لبست
این خال چه خال و این چه زلف عجبست
روی تو در آن دو زلف مشکین چه عجب
هر روز که هست در میان دو شب ست
از بس که مرا دولت بیدار کم ست
گفتن نتوان که تا چه مقدار کم ست
رنجی ست فراقت که کمش بسیارست
عیشی ست وصال تو که بسیار کم ست
در عالم بی وفا کسی خرم نیست
شادی و نشاط در بنی آدم نیست
آن کس که درین زمانه او را غم نیست
یا آدم نیست یا از این عالم نیست
غم دارم و غم گسار می باید و نیست
در دست من آن نگار می باید و نیست
درد سر اغیار نمی باید و هست
تشریف حضور می باید و نیست
امروز مرا غیر پریشانی نیست
در مشکل من امید آسانی نیست
غم کشت مرا و کس به دادم نرسید
بالله که درین شهر مسلمانی نیست
روز و شب من به گفتگوی تو گذشت
سال و مه من به جستجوی تو گذشت
عمرم به طواف گرد کوی تو گذشت
القصه در آرزوی تو گذشت
آنی که تمام از نمکت ریخته اند
ذرات وجودت ز نمک بیخته اند
با شیره جان ها نمک آمیخته اند
تا همچو تو صورتی برانگیخته اند
چون صورت زیبای تو انگیخته اند
صد حسن و ملاحت به هم آمیخته اند
القصه که شکل عالم آرای تو را
در قالب آرزوی ما ریخته اند
هر کس که می عشق به جامش کردند
از دردی درد تلخ کامش کردند
گویا همه غم تای جهان در یک جا
جمع آمده بود عشق نامش کردند
تا کی دلت از چرخ حزین خواهد بود
با محنت و درد هم نشین خواهد بود
خوش باش که روزگار پیش از من و تو
تا بود چنان بود و چنین خواهد بود
دیدم که یکی دو دسته از سنبل تر
بر بسته و خوش نهاده در پیش نظر
گفتم که برو دو زلف یارم بنگر
بر بسته دگر باشد و خود رسته دگر
یار آمد و یار دل نواز آمد باز
بهر دل خسته چاره ساز آمد باز
عمرم همه رفته بود از رفتن او
صد شکر که عمر رفته باز آمد باز
دردا که اسیر ننگ و نامیم هنوز
در گفت و شنید خاص و عامیم هنوز
شد عمر تمام و ناتمامیم هنوز
صد بار بسوختیم و خامیم هنوز
بی روی توام هست ملالی که مپرس
وز زندگی خود انفعالی که مپرس
هر لحظه چه پرسی که بگو حال تو چیست
دور از تو افتاده ام به حالی که مپرس
امروز ز حد می گذرد سوز فراق
وین شعله آه آتش افروز فراق
روز عجبی پیش من آمد یا رب
این روز قیامت ست یا روز فراق
در عشق نکویان چه فراق و چه وصال
بدحالی عاشقان بود در همه حال
گر وصل بود مدام سوزست و گداز
ور هجر بود تمام رنجست و ملال
من باده به مردم خردمند خوردم
یا از کف خوبان شکرخند خوردم
هرگز نخورم ز باده خوردن سوگند
حاشا که به جای باده سوگند خورم
از درد دل خود به فغانم چه کنم
وز زندگی خویش به جانم چه کنم
صبرست مرا چاره و دانند همه
لیکن من بیچاره ندانم چه کنم
نی از تو حیات جاودان می خواهم
نی عیش و تنعم جهان می خواهم
نی کام دل و راحت جان می خواهم
آنی که رضای توست آن می خواهم
تا چشم تو عشوه ساز خواهد بودن
صد دل شده عشق باز خواهد بودن
تا از طرف تو ناز خواهد بودن
از جانب ما نیاز خواهد بودن
ای هم نفس چند که یارید به من
عاشق شده ام مرا گذارید به من
چندم گویید کز فلان دل بردار
من دانم و دل شما چه دارید به من
کس نیست انیس دل غم پرور من
تا پاک کند اشک ز چشم تر من
سویم هم آب چشم می آید بس
آن نیز روان می گذرد از سر من
مسکینم و کوی عاشقی منزل من
مسکین من و دیگر دل بی حاصل من
ای جان حزین تو نیز مسکین کسی
مسکین تو مسکین من و مسکین دل من
دور از تو صبوری نتواند دل من
وصل تو حیات خویش داند دل من
آهسته رو ای دوست که دل هم ره توست
زنهار چنان مرو که ماند دل من
سبحان الله چه شکل موزون ست این
از هرچه گمان برند افزون ست این
نتوان گفت که چیست یا چون ست این
کز دایره خیال بیرون ست این
بگداختم از دست جفا کردن تو
این ست طریق بنده پروردن تو
گر من به گناه عاشقی کشته شوم
خون من بی گناه در گردن تو
نقش تو اگر نه در مقابل بودی
کارم ز غم فراق مشکل بودی
دل با تو دیده از جمالت محروم
ای کاش که دیده نیز با دل بودی
گه در پی آزار دل رنجوری
گه بر سر بیداد من مهجوری
شوخی و به حسن خویشتن معذوری
بر عاشق خود هرچه کنی معذوری
در پنجه غیر پنجه کردن تا کی
سیم از پولاد رنجه کردن تا کی
گل را به گیاه دسته بستن تا چند
جان را به اجل شکنجه کردن تا کی
با هر که نشینی و قدح نوش کنی
از رشک مرا خراب و مدهوش کنی
گفتی که چو می خورم تو را یاد کنم
ترسم که شوی مست و فراموش کنی
ای وجود تو اصل هر موجود
هستی و بوده ای و خواهی بود
صانع هر بلند و پست تویی
همه هیچند هرچه هست تویی
نقشبند صحیفه ازل تویی
یا وجود قدیم لم یزل تویی
نی ازل آگه از بدایت تو
نی ابد واقف از نهایت تو
از ازل تا ابد سفید و سیاه
همه بر سر وحدت تو گواه
ورق نانوشته می خوانی
سخن ناشنیده می دانی
پیش تو طایران قدوسی
بهر یک دانه در زمین بوسی
روی ما سوی توست از همه سو
سوی ما روی تست از همه رو
در سجودیم رو به درگه تو
پا ز سر کرده ایم در ره تو
چیست این طرفه گنبد والا
رفته گردی ز درگهت بالا
کعبه سنگی بر آستانه تو
قبله راهی به سوی خانه تو
صبح را با شفق برآمیزی
آب و آتش به هم درآمیزی
زلف شب را نقاب روز کنی
مهر و مه را جهان فروز کنی
فلک از ماه و مهر چهره فروز
داغ ها دارد از غمت شب و روز
بحر از هیبت تو آب شده
غرق دریای اضطراب شده
گرد کویت زمین به خاک نشست
گشت در پای بندگان تو پست
کوه از جانب تو آهنگست
از تو بار دلش گران سنگست
باد را از تو آه دردآلود
خاک را از تو روی گردآلود
آتش از شوق داغ بر دل ماند
آب از گریه پای در گل ماند
همه سر بر خط قضای تو اند
سر به سر طالب رضای تو اند
هرچه آن در نشیب و در اوج است
تو محیطی و آن موجست
موج اگر نیست بحر را چه غمست
بحر اگر نیست موج خود عدمست
موج دریاست این جهان خراب
بی ثباتست همچو نقش بر آب
گه ز موج دگر خورد بر هم
گه ز باد هوا شود در هم
من به امید گوهر نایاب
کشتی افکنده ام درین گرداب
کشتی من ز موج بیرون بر
همچو نوحش بر اوج گردون بر
گر ز من جز گنه نمی آید
از تو غیر از کرم نمی شاید
گرچه لب تشنه ام فتاده به خاک
چون تو را بحر لطف هست چه باک
ای دوای درون خسته دلان
مرهم سینه شکسته دلان
مرهمی لطف کن که خسته دلم
مرحمت کن که [بس] شکسته دلم
گر چه من سر به سر گنه کردم
نامه خویش را سیه کردم
تو درین نامه سیاه مبین
کرم خویش بین گناه مبین
من خود از کرده های خود خجلم
تو مکن روز حشر منفعلم
با وجود گناه کاری ها
از تو دارم امیدواری ها
زانکه بر توست اعتماد همه
ای مراد من و مراد همه
تو کریمی و بی نوای توام
پادشاهی و من گدای توام
نی گدایی که این و آن خواهم
کام دل آرزوی جان خواهم
بلکه باشد گدایی ام دردی
اشک سرخی و چهره زردی
تا به راهت ز اهل درد شوم
برنخیزم اگرچه گرد شوم
چون به خاک اوفتم به صد خواری
تو ز خاکم به لطف برداری
گرچه در خورد آتشم چون شرر
نظری گر به من رسد چه ضرر
من نگویم که لطف و احسان کن
بنده ام هرچه شایدت آن کن
عاقبت بگسلد چو بند از بند
بند بند مرا به خود پیوند
سال ها شد که مهر عالم سوز
تیغ کین تیز می کند هر روز
وه که تا مهر چرخ بود کبود
در کبودی چرخ مهر نبود
جانب هر که بنگرم به نیاز
ننگرد جانب من از سر ناز
در ره هر که سر نهم به وفا
پا نهد بر سرم ز راه جفا
چند بیداد بینم از هر کس
ای کس بی کسان به دادم رس
چند پامال عام و خاص شوم
دست من گیر تا خلاص شوم
همتی ده که بگذرم ز همه
رو به سوی تو آورم ز همه
سوی خود کن رخ نیاز مرا
به حقیقت رسان مجاز مرا
زلف خوبان مشوشم دارد
لعل ایشان در آتشم دارد
از بتان چو در آتشم شب و روز
روز حشرم بدین گناه مسوز
مهوشانم چو سوختند به ناز
ز آفتاب قیامتم مگداز
بس بود این که سوختم یک بار
و قنا ربنا عذاب النار
آتش از جو منی چه افروزد
بلکه دوزخ ز ننک من سوزد
گنهم بخش و طاعتم بپذیر
که همین دارم از قلیل و کثیر
در شب تیره چون دهم جان را
همرهم کن چراغ ایمان را
اتحادی نصیب کن با من
که ندانم که ان تویی یا من
چون زبان داده ای بیانم بخش
در بیان سخن زبانم بخش
محزنم را در نظامی ده
ساغرم را شراب جامی ده
بنده را خسرو سخن گردان
حسن نظم مرا حسن گردان
آب ده خنجر زبان مرا
تاب ده گوهر بیان مرا
تا شوم در فشان ز بحر کلام
به سلام نبی علیه سلام
از خدا گر ره خدا طلبی
مطلب جز محمد عربی
زانکه مطلوب اهل بینش اوست
بلکه مقصود آفرینش اوست
شاه ایوان مکه و یثرب
ماه تابان مشرق و مغرب
شرف گوهر بنی آدم
وز شرف سرور همه عالم
شهریاری که خیل اوست همه
عرش و کرسی طفیل اوست همه
کوی او مقصدست و او مقصود
او محمد مقام او محمود
پنجه افتاب را برتافت
به یک انگشت قرص مه بشکافت
بود برتر ز انجم و افلاک
زان نیفتاد سایه اش بر خاک
آنکه بگذشت از سپهر برین
سایه او کجا فتد به زمین
فارغ است از صحیفه و خامه
واصلان را چه حاجت نامه
آن که ناخوانده علم دین داند
لوح تعلیم پس چرا خواند
انبیا را شرف نبود برو
خود تواضع کنان نشست فرو
ذات او چیست بعد خیل رسل
گل پس از برگ و میوه بعد از گل
گمرهانی که راه جنگ زدند
حلقه لعل او به سنگ زدند
لعل او در ز حقه داد به سنگ
که دگر جا نداشت حقه سنگ
لاجرم ورنه سنگ بدگهران
کی تواند فکند رخنه در آن
زیر گیسوی او رخ چون ماه
شب معراج را جمال الله
ای خوش آن شب که جبرییل امین
سویش آمد ز آسمان به زمین
مرکبی ره نورد گردون سیر
بر زمین وحش و بر فلک چون طیر
بود نامش براق و همچون برق
تیز بگذشت تا به غرب از شرق
همچو گلگون اشک در یک دم
زده بیرون ز هفت پرده قدم
بر فلک همچو برق گرم روی
در هوا همچو ابر نرم روی
همچو تیر نظر ز عالم فرش
تا نگه کرده ای رسد بر عرش
چون در آورد پا به پشت براق
لرزه افتاد بر زمین ز فراق
شد سلیمان به تخت گاه فلک
تابعش گشت جن و انس و ملک
در همان دم ز پرده های سپهر
تیز بگذشت همچو خنجر مهر
قرب او از مقام ثم دنی
قاب قوسین گشت او ادنی
با دل جمع و دیده بیدار
شد مشرف به دولت دیدار
بعد از آن برگماشت همت را
که به من بخش جرم امت را
کرد از این بندگان عاصی یاد
جمله را از گنه خلاصی داد
خواجه را بین که در نشیمن راز
بنده را یاد می کند به نیاز
الله الله چه احترامست این
در حق ما چه اهتمامست این
ای دل و دیده خاک درگه تو
سر من همچو خاک در ره تو
کس چه داند بهای گیسویت
هر دو عالم فدای یک مویت
سید انبیا تو را خوانند
سرور اولیا تو را دانند
آفتابی و پرتو اند همه
پیشوایی تو پیرو اند همه
چار یار تو در مقام نیاز
هر یکی شاه چار بالش ناز
چار طاق طرب سرای وجود
چار باغ فضای گلشن جود
من سگ باوفای این هر چار
هر دو چشمم برای ایشان چار
کیست آن چار مه به مذهب من
علی و فاطمه حسین و حسن
بنده کمترین توست بلال
بلبل باغ دین توست بلال
بر فلک غلغل بلال تو باد
آسمان منزل بلال تو باد
نسبت من اگر کنی به بلال
به هلالی علم شوم مه و سال
در دریای سرمدست علی
جانشین محمدست علی
اسدالله سرور غالب
شاه مردان علی ابوطالب
هر که با شیر حق زند پنجه
شنجه خوشتن کند رنجه
ساقی شیرگیر سرمستان
زیر دستش همه زبردستان
در کف انگشت او کلیدی بود
در خیبر به آن کلید گشود
وز سر ذوالفقار آن فیاض
رشته کفر را شده مقراض
تا نجف به هر گوهرش صدفست
ریگ صحرای او در نجفست
زیب این گلشن از جمال علیست
گل این باغ رنگ آل علیست
بود عم زاده رسول خدا
چون رسول از خدا نبود جدا
چون دو کس ابن عم یکدگرند
چون دو فرزند کان ز یک پدرند
پدران در نسب برابر هم
پسران در حسب برابر هم
گه سر خصم را جدا کرده
گه سر خویش را فدا کرده
هر شهی وقت بزم زر بخشد
شاه ما روز رزم سر بخشد
کرم خلق بخشش درمست
گر کسی سر فدا کند کرمست
همه سرها فدای او بادا
همه شاهان گدای او بادا
گوهر حقه دهان سخنست
جوهر خنجر زبان سخنست
گر نبودی سخن چه گفتی کس
در معنی چگونه سفتی کس
سر کس را کسی چه دانستی
راز گفتن کجا توانستی
این سخن گر نه در میان بودی
آدمی نیز بی زبان بودی
سخن خوش حیات جان و تنست
دم عیسی گواه این سخنست
نکته دانی در سخن سفته است
سخنی چند در میان گفته است
که سخن ز آسمان فرود آمد
سخن از گنبد کبود آمد
گر بدی گوهری ورای سخن
آن فرود آمدی به جای سخن
راستست این سخن درین چه شکست
بلکه جایش همیشه بر فلکست
نه سخن از دهن برون آید
که سخن از سخن برون آید
این سخن زاده دو حرف کنست
بلکه این کن دو حرف یک سخنست
ای خرد از سخن روایت کن
به زبان قلم حکایت کن
کاتب صنع داشت میل سخن
ساخت لوح و قلم طفیل سخن
ای قلم ساعتی زبان بگشای
حقه مشک را دهان بگشای
واقفی از سفیدی و سیهی
در سیاهی در آ که خضر رهی
گرچه از تیغ من قلم شده ای
به سخن در جهان علم شده ای
تو به گفتار شکرین سمری
تو قلم نیستی که نی شکری
چون تو نازک نهال دیگر نیست
همه انگشت ها برابر نیست
ملک معنی از آن تست همه
این قلم زو تو راست یک کلمه
شاه معنی تویی علم بردار
سوی ملک سخن قدم بردار
یاد کن سحرآفرینان را
نکته دانان و خرده بینان را
که همه مخزن سخن بودند
رازدان نو کهن بودند
عالم از در نظم پر کردند
همچو دریا نثار در کردند
ابر رحمت نثار ایشان باد
لطف جاوید یار ایشان باد
بر رسولی که نعت اوست کلام
سیدالمرسلین علیه سلام
روزی از روزهای فصل بهار
که تفاوت نداشت لیل و نهار
چندی از اهل طبع در چمنی
مجمعی ساختند و انجمنی
گفتگوی سخن وری کردند
دعوی نکته پروری کردند
نکته دانی که داشت معرفتی
خواست تا غنجه را کند صفتی
در غنچه گل ورق ورقست
گنبد سبز چرخ پرشفقست
دیگری گفت هر که او بیناست
می گل رنگ و شیشه میناست
دیگری گفت بهر قوت قوت
گشت فیروزه حقه یاقوت
من هم از روی طبع بشکفتم
جانب غنچه دیدم و گفتم
هست بی گل عذار غنچه دهن
دل پر از خون رنگ بسته من
همه گفتند آفرین بادا
کوکب طالعت قرین بادا
در فن شعر چون سخن کردند
همه تحسین شعر من کردند
بود شخصی به مثنوی مشهور
در فنون سخن به خود مغرور
لیک فن غزل نورزیده
همه گرد فسانه گردیده
گفت آری اگرچه بی بدلست
شیوه شعر او همین غزلست
نیست او را ز مثنوی خبری
در ره ما ز پیروی اثری
در سخن پنج گنج نی باید
نه ز ابیات پنج می باید
مدعی چون مذاق شعر نداشت
مثنوی را به از غزل پنداشت
نقد گنجینه سخن غزلست
شکر باری که شعر من غزلست
آنکه نظم غزل تواند گفت
مثنوی را چو در تواند سفت
آن که جان بخشد از سخن چو مسیح
کی شود عاجز از کلام فصیح
آن که از بحر بگذرد چون برق
کی ز سیل بهار گردد غرق
آن که آتش وطن کند چو شرر
شرری گر به وی رسد چه ضرر
بی تامل از ان میان جستم
به تامل میان خود بستم
بازوی فکر را قوی کردم
روی در فکر مثنوی کردم
گفتم از هر چه بر زبان آید
سخن عشق در میان آید
عشق از هر نو کهن بهتر
سخن او ز هر سخن بهتر
گاه می کرد خاطرم میلی
سوی مجنون و جانب لیلی
گاه می دید طبع من لایق
حال عذرا و حالت وامق
گاه از شوق می زدم فریاد
بهر شیرین و خسرو و فرهاد
ناگه آمد ندا ز عالم غیب
کین خیال تو پاک نیست ز ریب
خود ندانی که فکر بیهوده
هست رنج دماغ آسوده
این سه زیبا عروس را داماد
بود مجنون و وامق و فرهاد
خیز و آرایش عروس مکن
گفتگوی کنار و بوس مکن
سوی داماد اگر عروس بری
پرده نام و ننگ را بدری
عشق داماد و عروسی نیست
رسم او غیر خاک بوسی نیست
عشق بازی بر غم کج نظران
نیست جز عشق نازنین پسران
پسری دلفریب را عشقست
قامت جامه زیب را عشقست
کس چه داند که در ته چادر
قامت دخترست یا مادر
چین زلف زیب مهرویی
چشم بندست سیه مویی
روی گل گونه کرده را چه کنم
روی گل گون خوش است تا چه کنم
تار کاکل ز بار گیس به
به خدا زان دو موی یک مو به
سرمه ننگست چشم جادو را
وسمه عار است طاق ابرو را
خوبی عاریت چه کار آید
عاریت چون برفت عار آید
بار دیگر جنین رسید ندا
که بگو داستان شاه و گدا
قصه شاه را عیان کردم
حال درویش را بیان کردم
روی در اهتمام آن کردم
شاه و درویش نام آن کردم
ای که با من سر سخن داری
گفتگوی نو و کهن داری
ساعتی گوش هوش با من دار
مستمع باش گوش با من دار
گوش کن این فسانه دیرین
چه بری نام خسرو و شیرین
بشنو از من حکایت غرا
چه دهی شرح وامق و عذرا
یاد گیر این حکایت موزون
چه بری نام لیلی و مجنون
بکر خلوت سرای فکرست این
فکر تهمت مکن که بکرست این
آمده در مقام جلوه گری
تا به عین رضا درو نگری
جز قبول نظر نمی خواهد
التفات دگر نمی خواهد
هرچه هست از سعادت نظرست
نظر اکسیر کیمیا اثرست
یا رب این تحفه را گرامی کن
یکی از نام های نامی کن
تا ز صاحب دلی نظر یابد
شرف التفات در یابد
سخن آرای این حدیث کهن
این چنین می کند بیان سخن
که ازین پیش بود درویشی
راست کیشی محبت اندیشی
از همه قید عالم آزاده
لیک در قید عشق افتاده
الم روزگار دیده بسی
محنت عاشقی کشیده بسی
تنش از عشق جسم بی جان بود
رگ برو همچو عشق پیچان بود
بود در کوه گشته و هامون
کار فرهاد کرده و مجنون
بس که می داشت میل عشق مدام
عشق می گفت در محل سلام
از قضا چند روزی آن درویش
بر خلاف طریق و عادت خویش
از سر کوی عشق دور افتاد
در سراپرده سرور افتاد
نی به دل داغ اشتیاقی داشت
نی به جان آتش فراقی داشت
دلش آزاده از جفای حبیب
جانش آسوده از بلای رقیب
شکر می گفت زانکه روزی چند
بود در کنج عافیت خرسند
گرچه می خواست ترک محنت عشق
بود در خاطرش محبت عشق
عاشقی گرچه محنت انگیزست
محنت او محبت انگیزست
خواست القصه عشق صادق
که دگربار اگر شود عاشق
عاشق سرو قامتی باشد
که به قامت قیامتی باشد
با وجود جمال صورت خوب
باشد او را کمال سیرت خوب
از کمال کرم وفاداری
نه ز عین ستم جفاکاری
به هوای چنین دلارامی
می زد از شوق هر طرف گامی
سوی باغی گذر فتاد او را
که نشان از بهشت داد او را
چهره باغ و طره سنبل
لین یکی حلقه حلقه و آن گل گل
طرفه تر آن که روی گل گل رو
ظاهر از حلقه ای سنبل او
لاله را زا پیاله اش داغی
گو چه حالیست در چنین باغی
سبزه در وی چو خضر جا کرده
علم سبز در هوا کرده
بهر دفع خمار نرگش مست
نصف نارنج داشت در کف دست
گل به خوش بویی نسیم صبا
پیرهن کرده از نشاط قبا
دو لب خویش از فرح خندان
شکل دندانه بر لبش دندان
منظری داشت همچو خلد برین
برتر از اسمان به روی زمین
بام افلاک پیش منظر او
بود چون سایه پست در بر او
ماه و خورشید فرش آن در بود
خشتی از سیم و خشتی از زر بود
زیر دیوارش از برای نشاط
بود گسترده صد هزار بساط
طوف آن باغ چون میسر شد
میل درویش سوی منظر شد
ناگهان دید مکتبی چو بهشت
در و دیوار آن عبیرسرشت
وه چه مکتب که رشک بستان ها
بوستانی درو گلستان ها
اهل مکتب همه به حسن و جمال
سالشان کم جمالشان به کنال
یکی ابروی کج عیان کرده
سر نون و القلم بیان کرده
یکی از شکل و قد و زلف و دهان
از الف لام و میم داده نشان
همچو والشمس آن یکی را روی
همچو والیل آن یکی را موی
هر که در مکتبی چنین شد خاص
خواند الحمد از سر اخلاص
بود سرخیل آن همه ماهی
ملک اقلیم حسن را شاهی
زرفه شه زاده ای به حسن ادب
طرفه تر آن که شاه داشت لقب
سرو قدی که چون قدم می زد
هر قدم عالمی به هم می زد
شوخ چشمی که چون نگه می کرد
خانه مردمان تبه می کرد
پیش آن چشم خواب ناک سیاه
سرمه بی قدر همچو خاک سیاه
بودش از زهر چشم مژگان ها
همچو زهر آب داده پیکان ها
سنبلی بر سمن کشیده چو جیم
کاکلی بر قفا فگنده چو میم
چون نمک ریخته تکلم او
شکر امیخته تبسم او
شکل ابروی آن خجسته تذرو
دو پر زاغ بود بر سر سرو
چشمه آب زندگی لب او
موج آن سیم غبغب او
از دهانش نشانه هیچ نبود
جز سخن در میانه هیچ نبود
آن دهان هیچ و آن میان هم هیچ
جز خیالی نبود و آن هم هیچ
گر میانش خال خواهد بود
آن خیال محال خواهد بود
مشکلی هرکه پیشش آوردی
او روان حل مشکلش کردی
بود وقت فسون سازی
خرده دانی و نکته پردازی
بس که درویش گشت مایل او
ماند در حسرت شمایل او
هر دمش می فزود حیرانی
حیرتی آن چنان که می دانی
شاه گفتش چنین خموش مباش
لب بجنبان تمام گوش مباش
گر تو را هست مشکلی در دل
بکن از من سوال آن مشکل
چیست گفت آن یگانه آفاق
آن که هم جفت باشد و هم طاق
گفت آن ابروان پرخم ماست
کج تصور مکن که گفتم راست
گرچه جفتند آن دو بی کم و بیش
لیک طاقند در نکویی خویش
گفت آری جواب آن اینست
شاه را صدهزار تحسینست
شاه گفتا که در کدام کتاب
خوانده ای این چنین سوال و جواب
گفت هرگز نخوانده ام سبقی
پیش کس نگذرانده ام ورقی
بهره ای از سواد نیست مرا
غیر خواندن مراد نیست مرا
خانه چشمم از سواد تهی ست
بی سوادیش عین روسیهیست
تا نخوانی به دل سروری نیست
دیده را بی سوادی نوری نیست
چون که شه را شد اعتقاد برو
الف و با نوشت و داد برو
میل درویش زان یکی صد شد
گفت این بار کار من بد شد
دست بر سر نهاد و زار گریست
که درین عاشقی نخواهم زیست
چون به هم حسن و خلق یار شود
عشق عاشق یکی هزار شود
خوب رویی که هست عاشق دوست
در جهان هر که هست عاشق اوست
گرچه درویش ذوفنونی بود
در ره عشق رهنمونی بود
لوح تعلیم در کنار نهاد
سر تعظیم پیش یار نهاد
ای بسا خرده بین که آخر کار
سوی مکتب رود چو اول بار
این بود عشق ذوفنون را ورد
که کند اوستاد را شاگرد
عشق چون درس خود کند بنیاد
بشکند تخته بر سر استاد
در سبق آشکار می نگریست
لیک پنهان به یار می نگریست
یار هرگه درو نظر می کرد
او نظر جانب دگر می کرد
گرچه عاشق بود خراب نظر
لیک او را کجاست تاب نظر
هرگه آن نوش خند شکرلب
جانب خانه رفتی از مکتب
حال درویش ز آن برآشفتی
گریه اغاز کردی و گفتی
بی تو در مکتبم پریشان حال
همچو دیوانه در کف اطفال
زندگی موجب ملال منست
عرش و کرسی گواه حال منست
هست دور از تو دفتر و خامه
آن سیه کار و این سیه نامه
قامتت را الف هواخواهست
ها زشوقت دو چشم بر راهست
صاد چشم امید ببریده
همچو کاغذ سفید گردیده
دور از آن چشم نیست نقطه صاد
که برون آمدست نقطه ضاد
دال بی طره تو بدحالست
این که خم شد قدش بر آن دالست
سین ز هجران آن لب خندان
لب حسرت گرفته بر دندان
همچو شین است بی تو سرکش کاف
که کند سینه را شکاف شکاف
جانب قاف گر شوم نگران
آیدم همچو کوه قاف گران
لام بی سنبل تو قلابی ست
کز غم او دل مرا تابی ست
بی جمال تو بر تن محزون
نعل و داغی ست نون و نقطه نون
غیر از این گونه حرف کم می گفت
حرف می دید و حرف غم می گفت
وقت خواندن ز هیبت استاد
چون ز طفلان برآمدی فریاد
او هم آواز و هم زبان می شد
پس به تقریب در فغان می شد
هر گه که از شوق گریه می کردی
صد هزاران بهانه آوردی
که غریبم درین دیار بسی
در غریبی چو من مباد کسی
یاد یار و دیار خود کردم
گریه بر روزگار خود کردم
چون خبر یافتی که آمد شاه
زود فارغ شدی ز گریه و آه
که دگر آه و ناله بی ادبی ست
آه ازین گریه این چه بوالعجبی ست
گفتی از هر طرف حکایت ها
کردی از هر کسی روایت ها
بود از آن نکته های خاطرخواه
غرض او قبول حضرت شاه
شاه را ساختی به خود مشغول
خویش را نیز پیش او مقبول
آری این ست کار عاشق زار
تا کند جا همیشه در دل یار
شب چو آمد ز خدمت استاد
شاه و طفلان همه شدند ازاد
او گرفتار ماند در مکتب
با درونی سیه تر از دل شب
چون شب تیره در میان آمد
دل درویش در فغان آمد
که دل شب چرا ز مهر تهی ست
تیره شد روزم این چه روسیهی ست
چه شد آیا گرفت ماه امشب
باشد از دود دل سیاه امشب
هیچ شب این چنین سیاه نبود
گویی امشب چراغ ماه نبود
شد پر از دود گنبد گردون
روزنی نیست تا رود بیرون
همه روی زمین سیاه شد آه
که نشستم دگر به خاک سیاه
جان شیرین رسید بر لب من
صد شب دیگران و یک شب من
بلکه این صد شبست نیست شکی
که به خونم همه شدند یکی
وه که خورشید رو به ره کرده
رفته و روز من سیه کرده
آسمان واقف است از غم من
که سیه پوش شد به ماتم من
صبح از من نمی کند یادی
آخر ای مرغ صبح فریادی
کوس امشب غریو کم دارد
ز آب چشمم مگر که نم دارد
قمری از بانگ صبح لب بربست
تا شد از ناله ام فغانش پست
دیده ها بر ستاره دادم تا دم صبح
چون شفق می گریست از غم صبح
صبح دم کز نسیم مهرافروز
دور شد طره شب از رخ روز
شست دوران ز آب چشمه مهر
ظلمت شب ز کارگاه سپهر
سوخت بر مجمر سپهر بلند
ز آتش مهر دانه های سپند
آفتاب از فلک هویدا شد
قطره ها ریخت چشمه پیدا شد
مهر از چرخ نیلگون سر زد
یوسف از آب نیل سر بر زد
آتش موسوی به طور آمد
ظلمت شب برفت نور آمد
بعد ظلمت بر این بلند ایوان
روی بنمود چشمه حیوان
شه که صد ناز و عشوه در سر داشت
ناگه از خواب ناز سر برداشت
از گریبان ناز سر بر کرد
سر برآورد و فتنه را سر کرد
هم کله کج نهاد بر سر خویش
هم قبا چست کرد در بر خویش
حلقه زلف ساخت زیور گوش
چین کاکل فگند بر سر دوش
بر میان همچو موی بست کمر
صد کمر بسته را شکست کمر
قد برافراخت همچو عمر دراز
سوی مکتب قدم نهاد به ناز
چشم درویش مستمند به راه
گهر افشان برای مقدم شاه
ناگه آن سرو ناز پیدا شد
فتنه رفته باز پیدا شد
چون بدید آن جمال زیبایی
کرد بنیاد ناشکیبایی
دل و جانش در اضطراب افتاد
مست بیخود شد و خراب افتاد
دم به دم حال او دگرگون شد
من چه گویم حال او چون شد
شاه چو دید بی قراری او
در دلش کار کرد زاری او
پیش او رفت و گفت حال تو چیست
در چه اندیشه ای خیال تو چیست
ساعتی با گدای خود بنشست
رفت آن گه به جای خود بنشست
جای در پیش گاه خانه گرفت
و آن گدا جا بر آستانه گرفت
بس که بودند هر دو مایل هم
جا گرفتند در مقابل هم
چشم بر چشم و دیده بر دیده
هر زمان سوی یکدگر دیده
شاه چون در گدا نظر می کرد
مهر او در دلش اثر می کرد
خواست تا پیش خویش خواند
گفت درویش پیش من خواند
کس نگوید به غیر من سیقش
ننویسد کس دگر ورقش
هر که بر حرف او نهد انگشت
کنم انگشت او برون از مشت
هر که بر لوح او رقم سازد
تیغ من دست او قلم سازد
بعد از این گفتگو به پیشش خواند
ساخت تقریب نزد خویشش خواند
بهر تعلیم چون تکلم کرد
عاشق از شوق دست و پا گم کرد
دال می گفت و او الف می خواست
که یکی بود پیش او کج و راست
شاه زان هیچ برنمی آشفت
نرم نرمک به او سبق می گفت
شاه درویش دوست می باید
تا از او عالمی بیاساید
خاصه شاهان ملک دین یعنی
پادشاهان صورت و معنی
آه از این کافران سنگین دل
که بلای دلند مسکین دل
هر زمان فتنه ای برانگیزند
بی گنه خون عاشقان ریزند
هر نفس آتشی برافروزند
بی سبب جان بی دلان سوزند
شهسواران عرصه جان ها
آفت عقل ها و ایمان ها
باز چون ظلمت شب آمد پیش
مبتلای فراق شد درویش
بامدادان که طفل این مکتب
صفحه را شست از سیاهی شب
آسمان زد به رسم هر روزه
قلم زر به لوح فیروزه
اهل مکتب ز خواب برجستند
به خیال سبق میانن بستند
با قد همچو سرو و روی همچو ماه
همه جمع آمدند غیر از شاه
دل درویش هیچ از آن نشکفت
هر دم آهسته زیر لب می گفت
همه هستند یار نیست چه سود
سرو من در کنار نیست چه سود
یار می باید و نمی آید
غیر می آید و نمی باید
بود شه زاده را یکی همزاد
که ز مادر به شکل او کم زاد
واقف از حال شاه در همه حال
همدم و همنشین او مه و سال
چون بسی بی قرار شد درویش
گفت به ز بی قراری خویش
که چرا دیر کرد شاه امروز
ساخت روز مرا سیاه امروز
آفتاب مرا چه آمد پیش
که نیامد برون ز خانه خویش
برده خواب صبوح از دستش
یا می ناز کرده سرمستش
تا سحرگه نشسته بود مگر
ور نه تا چاشت چیست خواب سحر
بود در گفتگو که آمد شاه
شد ز گفت و شنودشان آگاه
رشکش آمد که عاشق نگران
نگران ست جانب دگران
چشم عاشق به یار باید و بس
عاشقی کی رواست پیش دو کس
کفت هی هی عجب خطا کردم
که به این بوالهوس وفا کردم
گر وفایی درین گدا بودی
این چنین در به در چرا بودی
در سگ در به در وفا نبود
در به در خود به جز گدا نبود
بنده چون کرد بندگی کسی
نخرندش که گشته است بسی
گه به همزاد خود برآشفتی
به صد آشفتگی به او گفتی
میل علت چو نیست بیش از من
پس چرا آمدی تو پیش از من
گاه از مکتبش برون کردی
جگرش را به طعنه خون کردی
که به مکتب دگر میا با من
یا تو آیی درین طرف یا من
گه قلم را به خاک افگندی
گه ورق را ز یکدگر کندی
کردی اظهار رشک و غیرت خویش
رشک خوبان بود ز عاشق بیش
صفحه را پیش روی آوردی
چهره خویش را نهان کردی
فتنه اهل حسن در عالم
بر سر عاشقان بود ماتم
شاه در فکر کار درویش ست
خواجه را میل بنده خویش ست
گر سپاهی به شاه خود نازد
شاه هم بر سپاه خود تازد
از خجالت هلاک شد درویش
گفت راضی شدم به مردن خویش
جان گدازست ناتوانی من
مرگ بهتر ز زندگانی من
آه ازین طالعی که من دارم
گریه از بخت خویشتن دارم
شوخ من گرچه نکته دان افتاد
لیک بسیار بدگمان افتاد
خواستم سوی گوهر آرم دست
دستم از سنگ حادثات شکست
عمر می خواستم ز آب حیات
تشنه مردم ز شوق در ظلمات
شاه شیرین زبان شکرلب
بار دیگر چو رفت از مکتب
خواند همزاد را به خدمت خویش
که چه می گفت با تو آن درویش
قصه را پیش شاه کرد بیان
به طریقی که حال گشت عیان
یافت شه از ادای آن تسکین
بست دل در وفای آن مسکین
کو رسولی که از برای خدا
حال من هم کند به شاه ادا
تا دگر قصد این گدا نکند
بند بندم ز هم جدا نکند
باز چو مهر از فلک سر زد
شاه از خواب ناز سر بر زد
دل پر از مهر و لب پر از خنده
از عتاب گذشته شرمنده
پیش درویش همچو گل بشکفت
رفت در خنده و همچو غنچه گفت
پس از این به که ما به هم باشیم
هر دو شاه و گدا به هم باشیم
زان که شاه و گدا به هم گویند
بی گدا نام شاه کم گویند
نام شاه و کدا بع عن گیرند
بی گدا نام شاه کم گیرند
عزت سروران ز درویشی ست
فخر پیغمبران ز درویشی ست
همه شاهان گدای درویش ند
در پناه دعای درویش ند
شاه چون لطف کرد بیش از پیش
میل درویش گشت بیش از بیش
چند روزی چو در میان بگذشت
حال درویش زین و آن بکذشت
اهل مکتب شدند واقف حال
گفتگو شد میانه اطفال
زین حکایت به هم خبر گفتند
این سخن را به یکدگر گفتند
طفلکان جمله شوخ و حیله گرند
همچو طفلان اشک پرده درند
گر کسی پیش طفل گوید راز
راز او را به غیر گوید باز
عاقبت تشت او ز بام افتاد
این صدا در میان عام افتاد
همه جا این افسانه پیدا شد
عیب جو را بهانه پیدا شد
پندگویان ملامتش کردند
به ملامت علامتش کردند
در زه عشق جز ملامت نیست
عاشقی کوچه سلامت نیست
دل گرفتار این ملامت باد
وز غم عافیت سلامت باد
هیچ جا در جهان حبیبی نیست
که به دنبال او رقیبی نیست
مردمان تا حبیب می گویند
در برابر رقیب می گویند
تا کسی جان به آن جهان نبرد
از بلای رقیب جان نبرد
شاه را سنگ دل رقیبی بود
یک ز انصاف بی نصیبی بود
کار او زهر چشم بود از قهر
کاسه چشم او چو کاسه زهر
به غضب تیز کرده خویش را
خنده هرگز ندیده رویش را
مهر آزار خلق در مشتش
شکل کژدم گرفته انگشتش
هرکه سرپنجه ای چنین دارد
مشت کژدم در آستین دارد
با وجود چنین ستیزه و قهر
میر بازار بود و شحنه شهر
حکم بر خاص و عام بود او را
اختیار تمام بود او را
سفله را هرگز اعتبار مباد
مدعی صاحب اختیار مباد
حاصل قصه آن که آن بدکیش
گشت واقف ز قصه درویش
همچو سگ تند شد به قصد گدا
تا ازان آستانش ساخت جدا
آن گدا را چون راند از در شاه
مدتی می نشست بر سر راه
از سر راه نیز مانع شد
سعی درویش جمله ضایع شد
غیر از اینش نماند هیچ رهی
که رود شب به کوی دوست گهی
کرد بیجاره این چنین تدبیر
که رود به کوی او شبگیر
راز او چون به روی روز افتاد
شب تاریک دل فروز افتاد
پرده صدهزار عیب شب ست
یکی از پرده های غیب شب ست
شب که سر برزند ز سر ظلمات
در سیاهی نماید آب حیات
نور معراج در دل شب تافت
مصطفی آن  چه یافت در شب یافت
یک شب القصه رو به شاه آورد
رو به شاه جهان پناه آورد
با تن زار و سینه ی غمناک
دل مجروح و دیده نمناک
هر قدم رو به خاک می مالید
از دل دردناک می نالید
هر دم آهی کشیدی از دل تنگ
تا از آن آه سوختی دل سنگ
از غم دل به سینه سنگ زدی
با دل از کینه طبل جنگ زدی
رخ بر آن خاک آستان سودی
آستان را ز بوسه فرسودی
گفتی این آستانه محترم ست
سگ این کوی آهوی حرم ست
هر که او ره بدین طرف دارد
پای او بر سرم شرف دارد
بر در شاه دید شیر سگی
سگ نگویم پلنگ تیزتگی
داغ مهر و وفا نشانی او
خواب مردم ز پاسبانی او
گفتش ای سرور وفاداران
در وفا بهتر از همه یاران
گفت ای از می وفا سرمست
روز و شب هیچ خورد و خوابت هست
رشته دوستی ست هر رگ تو
تو سگ کوی یار و من سگ تو
پنجه و ناخنت به خون شکار
سرخ همچون گلست و تیز چو خار
دست تو در حناست گل دسته
گل سرخ آن کف حتا بسته
کف پای توراست نقش نگین
در نگین تو جمله روی زمین
بارها صید فربه آوردی
خود قناعت به استخوان کردی
هست شکل دم تو قلابی
که مرا می کشد به هر بابی
شب روانی که قلب و حیله گرند
از تو شب تا به روز بر حذرند
گریه کرد و ز دیده آبش داد
وز دل خون چکان کبابش داد
آن شب آفاق همچو گلشن بود
شب نبود آن که روز روشن بود
فلک از آفتاب و بدر منیر
قدحی بود پر ز شکر و شیر
ماه چون کاسه پنیر شده
کوچ ها همچو جوی شیر شده
سایه ظلمت فگنده بر سر نور
ریخته مشک ناب بر کافور
در چمن سایه های برگ چنار
چون سیه کرده پنجه های نگار
سایه برگ بیدگاه شمال
راست چون ماهیان در آب زلال
بود ماه فلک تمام آن شب
شاه را شد هوای بام آن شب
شب مهتاب طرف بام خوش ست
جلوه های مه تمام خوش ست
آمد و جا گرفت بر لب بام
روی بنمود همچو ماه تمام
آمد و بر کنار بام نشست
دید درویش را که رفته ز دست
رخ به خوناب دیده می شوید
با دل غم کشیده می گوید
کارم از دست شد چه کارست این
الله الله چه کار و بارست این
آه ازین بخت و طالعی که مراست
وای ازین عمر ضایعی که مراست
تا به کی سینه پاره پاره کنم
وای من وای من چه چاره کنم
چاک چاکست دل به خنجر و تیغ
حیف حیف از دلم دریغ دریغ
آه ازین بخت و طالعی که مراست
وای ازین عنر ضایعی که مراست
من کیم آن که شمع بزم افروخت
شعله ای جست و خانمانم سوخت
من کیم آن که آب حیوان جست
بر لب چشمه دست از جان شست
من کیم آن که رنج هجران برد
سیر نادیده روی جانان مرد
نیست غیر از وصال او هوسم
آه اگر من به وصل او نرسم
گر نمیرم درین هوس فردا
کار من مشکلست پس فردا
شاه چون گوش کرد زاری او
بهر تسکین بی قراری او
گفت برخیز و اضطراب مکن
غم فردا مخور شتاب مکن
زان که من بعد ازین چه صبح و چه شام
آیم و جا کنم به گوشه بام
بر لب بام قصر بنشینم
تا گروه کبوتران بینم
تو هم از دور سوی من می بین
در و دیوار کوی من می بین
ای خوش آن دم که دوست دوست شود
یار آن کس که یار اوست شود
روی خود آورد به جانب دوست
طالب او شود که طالب اوست
عشق با یار دل نواز خوش ست
بلکه معشوق عشقباز خوش ست
صبح چون ریخت دانه انجم
آسمان گشت تیر و مشعله دم
باز سبز آشیان زرین پر
کرد آهنگ چرخ بار دگر
سوی بام کبوتر آمد شاه
بر فراز فلک برآمد ماه
طرفه بامی چنان که بام فلک
خیل خیل کبوتران چو ملک
در پریدن بلند پایه او
چون هما ارجمند سایه او
قدح آب او ز چشمه مهر
ارزنش از ستاره های سپهر
تا مگر شه به دست گیرد نی
بسته از جان کمر به خدمت وی
شاه بالای سر کبوتر او
چون سلیمان و مرغ بر سر او
هر زمان گشته برسرش جمعی
همچو پروانه بر سر شمعی
پیکر هر یک از لطافت پر
نازنین لعبتی پری پیکر
هر نگارین او نگاری بود
هر سفیدش سمن عذاری بود
داغ ها مشک فام و عنبربوی
چون سر نوعروس مشکین موی
چسنیش بس که نازنینی داشت
صورت لعبتان چینی داشت
بس که بغدادیش نکو افتاد
طرفه تر شد ز طرفه بغداد
سایه های کبوتران دو رنگ
بر زمین نقش کرده شکل پلنگ
همه بر گرد شاه طواف کنان
همه در پیچ و تاب چرخ زنان
چون به دستور خود کبوترباز
به دهان و به دست کرد آواز
سوی گردون به یک زمان رفتند
همچو پروین به آسمان رفتند
شاه بر جست و نی گرفت به دست
نعره ای چند زد بلند نه پست
غرض آن داشت شاه نیک اندیش
که خبردار گردد آن درویش
روی خود سوی قصر شاه کند
جانب ماه خود نگاه کند
چشم او خود به جانب شه بود
زان همه کار و بار آگه بود
از دل و جان دعای شه می گفت
گه نظر می نمود و گه می گفت
ای دل من فتاده در دامت
مرغ جانم کبوتر بامت
کاش من هم کبوتری بودم
صاحب بال و پری بودم
تا بر آن گرد بام می گشتم
بر سرت صبح و شام می گشتم
تنم این جا اسیر قید شده
دل به آن بام رفته صید شده
کوی تو همچو کعبه محترم ست
مرغ بامت کبوتر حرم ست
از دلم خاست دود و آتش آه
گشت خیل کبوتر تو سیاه
بس که از دیده ریخت اشک امید
خیل دیگر ازو شدند سفید
جگری های خود که می نگری
همه از خون دل شده جگری
مست چون بلبل ند و سرخ چو گل
گوییا هم گل ند و هم بلبل
رنگ ایشان ز اشک آل من ست
پر هر یک گواه حال من ست
چیست چشم کبوترت پرخون
از چه روی گشت پای او گلگون
حال من دید و دیده پرخون شد
پا به خوناب دیده گلگون شد
او درین حال و شاه بر لب بام
با رخ همچو ماه کرده قیام
تا چو از دور بیند آن مسکین
شود او را ز دیدنش تسکین
بود در عین عشق بازی خویش
واقف از عشق بازی درویش
شاه تا عشق بازیی نکند
با گدا دل نوازیی نکند
چند روزی که شاهزاده عصر
آمد و جا گرفت بر لب قصر
آن گدا رو به قصر شه می کرد
بر در و بام او نگه می کرد
به هوای شه و نظاره بام
ماند سر در هوا سحر تا شام
جز به سوی هوا نمی نگریست
هیچ بر پشت پا نمی نگریست
در هوا بس که بود واله و مست
خلق گفتندش آفتاب پرست
تا به جایی رسید گفت و شنفت
که رقیب آن شنید و به اوی گفت
این گدا از خدای نومیدست
قبله او جمال خورشیدست
کافرست و ز اهل ایمان نیست
کفر می ورزد و مسلمان نیست
خورد درویش بی گنه سوگند
به خدایی که هست بی مانند
اوست خورشید و عشق لایق اوست
همه ذرات کون عاشق اوست
پیش خورشید او حجابی نیست
غیر او هیچ آفتابی نیست
شد معین میان دشمن و دوست
که به عالم خدپرست خود اوست
باز خود را به کوی شاه افگند
وز کف خصم در پناه افگند
لیک طفلان کوچه و بازار
باز جستندش در پی آزار
هر طرف می شدند سنگ به دست
که کجا رفت آفتاب پرست
هر که کردی به آن طرف آهنگ
تا زند بر گدای مسکین سنگ
سنگ ازان آستان شه کندی
بردی و خود به سویش افگندی
گفت از سنگ بینم آزاری
سنگ آن آستان بود یاری
بس که طفلان زدند سنگ برو
عرصه شهر گشت تنگ برو
به ضرورت ز شهر بیرون جست
کنج ویرانه ای گرفت و نشست
چون به ویرانه ساخت مسکن خویش
پیرهن چاک کرد بر تن خویش
که من مرده پیرهن چه کنم
مرده گر نیستم کفن چه کنم
هر زمان خاک ریخت بر سر و تن
کین چه عمرست خاک بر سر من
یک سر مو نکاست ناخن خویش
خواست ناخن زند به سینه ریش
موی ژولیده را گذاشت به سر
بلکه مویی ز سر نداشت خبر
با خود از بیخودی سخن می کرد
گله از بخت خویشتن می کرد
که رساندی سرم چرخ برین
بازم از آسمان زدی به زمین
گر به من لحظه ای وفا گردی
هم در آن لحظه صد جفا کردی
حد جور و جفا همین باشد
بارک الله وفا همین باشد
بود شه را کبوتری که فلک
نه پری دید مثل او نه ملک
در پریدن بلند پایه او
چون همای ارجمند سایه او
قمری از بهر بندگی کردن
پیش او رفته طوق در گردن
حلقه چشم باز را کنده
زره زر به پایش افگنده
کرده پرواز تا مه و انجم
دم همه سوده و شده همه دم
روزی آن هدهد همایون فر
بس که می زد به گرد گردون پر
از سر قصر شاه دور افتاد
اندک اندک ز راه دور افتاد
بعد از آن کز هوا فرود آمد
بر سر آن گدا فرود آمد
سر او سود بر سپهر بلند
که به فرقش همای سایه فگند
گفت فرق من آشیانه توست
قطره اشکم آب و دانه توست
آن کبوتر به فرق آن محزون
بود چون مرغ بر سر مجنون
آتشین آه را همی افروخت
که چو پروانه بال او می سوخت
بعد از آن دست برد سوی قلم
تا کند حسب حال خویش رقم
شرح بی مهری زمانه کند
نامه بنویسد و روانه کند
قصه محنت فراق نوشت
شرح غم های اشتیاق نوشت
هرگه از سوز دل رقم می زد
آتش اندر نی قلم می زد
چون نوشت از رقیب و از ستمش
نامه در پیچ و تاب شد ز غمش
نامه را بر پر کبوتر بست
پر دیگر به بال او بربست
ره نمودش به سوی منظر شاه
کرد پرواز و رفت تا بر شاه
مرغ روحش پرید از سر او
تا پرد همره کبوتر او
شاه چون خواند عرض حال گدا را
گفت کز هر طرف کنند ندا را
کین همه خلق بی شماره شهر
جمع گردند بر ککناره شهر
سوی میدان برند تیر و کمان
به تماشا روند پیر و جوان
هر گروهی نشانه ای سازند
تیر خود بر نشانه اندازند
هر که در حکم ما کند تقصیر
خویش را کند نشانه تیر
چون رسید این ندا به گوش گدا
خواست تا جان کند ز شوق فدا
رفت و جا بر کنار میدان کرد
شه دگر روز عزم جولان کرد
هر که بیماری فراق کشید
عاقبت شربت وصال چشید
هر که غمگین در انتظار نشست
شادمان در حریم یار نشست
روز دیگر که آفتاب منیر
همه روی زمین گرفت به زیر
گرم شد ذره ذره آتش مهر
ذره اش تیر شد کمانش سپهر
شه کمر بست و عزم میدان کرد
میل تیر و کمان و جولان کرد
گفت تا مرکبی گزین کردند
زین زر خواستند و زین کردند
وه چه مرکب که برقی و بادی
طرفه دیوانه ای پری زادی
خوش خرامی ز آب نازک تر
تیزگامی ز باد چابک تر
نو عروسی ز زنار جلوه کنان
چون دو موی از قفا فگنده عنان
تیزی گوش و نرمی کاکل
خنجر بید و دسته سنبل
تیزرو بود همچو عمر بسی
خبر از رفتنش نداشت کسی
قاف تا قاف دور هفت اقلیم
پیش او تنگ تر ز حلقه میم
گر رود سوی هفته رفته
بگذرد از قطار آن هفته
شاه چون میل اسب تازی کرد
مرکب از شوق جست و بازی کرد
یافت از مقدمش رکاب شرف
او چو بد و مه نو از دو طرف
خلق هر سو دوان که شاه رسید
آب حیوان ز گرد راه رسید
چون به میدان رسید شاه و سپاه
مهر درویش تافت در دل شاه
ساخت تقریب سیر و جولان را
به پر او گشت میدان را
دید در گوشه ای وطن کرده
چاک در جیب پیرهن کرده
صفحه سینه را خراشیده
نقش غیر از ورق تراشیده
پیرهن چاک کرده در بدنش
همچو تاری ز جیب پیرهنش
تن تاری و اضطراب درو
بلکه تاری و پیچ و تاب درو
سینه اش کوه محنت و اندوه
چشمش از گریه چشمه بر سر کوه
مژه ها گرد دیده نمناک
بر لب چشمه چون خس و خاشاک
تار ریشش ز قطره ها شده پر
آمده راست همچو رشته در
رفته از گرد در ته پرده
روی در پرده عدم کرده
طفل اشک از برای پرده دری
بر رخ او روان به فتنه گری
چون نظر بر جمال شاه افگند
خویشتن را به خاک راه افگند
شاه درویش را چو یافت چنان
جانب اهل قبضه تافت عنان
خواست درویش روی او بیند
او هم از دور سوی او بیند
گفت زان رو نشانه ای سازند
تیر خود بر نشانه اندازند
بس که تیر از هوا کمان داران
بر زمین ریختند چو باران
مزرعی شد کناره میدان
خوشه اش تیر و دانه اش پیکان
روی شه جانب هدف بودی
لیک چشمش بدان طرف بودی
چون به سوی نشانه رو کردی
نظری هم به سوی او کردی
بر سر دست شه کمانی بود
که مه نو ازو نشانی بود
خم شده همچو ابروی خوبان
کرده هر گوشه عالمی قربان
همچو ابروی یار در خوی زه
لیک در گوشه ها فکنده گره
چون جوانان به جنگ خو کرده
همچو شیران به حمله رو کرده
گره افکنده بر سر ابرو
مه عیدش کمند بر بازو
بر کمان داشت ناوک خون ریز
راست همچون خدنگ مژگان تیز
هر که او را کشیده تا سر دوش
سروقدی کشیده در آغوش
در تماشای قد دل جویش
گوشه چشم مردمان سویش
در ره دوستان فتاده به خاک
دشمنان را ز دور کرده هلاک
شاه در علم قبضه کامل بود
چون کمان سوی تیر مایل بود
استخوان را اگر نشان کردی
تیر را مغز استخوان کردی
مور اگر آمدی برابر تیر
چشم او دوختی ز یک پر تیر
چشمش از دوختن شدی چو فراز
بازش از خم تیر کردی باز
شاه چو تیر بر نشانه کشید
آن گدا آه عاشقانه کشید
گفت شاها دلم نشان تو باد
رگ جانم زه کمان تو باد
حلقه دیده باد زهگیرت
تا رسد گاه کاه بر تیرت
کاش تیرت مرا نشانه کند
تا که آید به سینه خانه کند
تیر نی از تو بر جگر خوردن
خوش تر آید ز نی شکر خوردن
نی تیری که در کمان داری
کاش آن را به سینه ام کاری
گر خدنگی نیاید از شستت
خود بگو چون ننالم از دستت
تا هدف غیر این گدا کردی
قدر انداز من خطا کردی
تا تو را استخوان نشان شده است
تنم از ضعف استخوان شده است
مو شکافی به چشم ناوک زن
مو اگر می شکافی اینک من
هیچ رنجی به دست تو مرساد
چشم زخمی به شست تو مرساد
شاه تیری که در کمان پیوست
چون فکندش بر آسمان پیوست
تیر چون دید کز جفای کمان
ماند از دست بوس شاه جهان
بیخود افگند ز آسمان خود را
بر زمین زد همان زمان خود را
خویشتن را به قصد جنگ آراست
به کمان گفت ای کج ناراست
از کجی گه بر آتشت دارند
گاه اندر کشاکشت دارند
شرم دار از قد شکسته خویش
وز میان شکسته بسته خویش
پیری و بهر دستگیری تو
قد من شد عصای پیری تو
هست بی من بسی شکست تو را
که نگیرد کسی به دست تو را
چون ز تیری و کمان سخن گویند
نام تو بعد نام من گویند
پیش بازوی پردلان ننگی
با وجودی که صد من سنگی
جانب خود مکش به زور مرا
زانکه خواهی فگند دور مرا
داری از دست سرکشی کردن
طوق و زنجیر و بند در گردن
خلق پیشت کشند صد ره بیش
تو همان پس روی نیایی پیش
این صفت ها طریق پیران نیست
لایق طور گوشه گیران نیست
چون کمان این سخن شنید از تیر
بر دلش زخم ها رسید از تیر
گفت تا کی شکست پیری من
بگذر از طعن گوشه گیری من
که تو هم بعد از آن که پیر شوی
بشکنی زود و گوشه گیر شوی
خویش را بر فلک مبر چندین
به پر دیگران مپر چندین
تو ز پهلوی من شکار کنی
کارفرما منم تو کارکنی
بر سر فتنه دیده اند تو را
اره بر سر کشده اند تو را
تیز ماری و راست چون کژدم
همه را نیش می زنی از دم
هر طرف کز ستیز می گذری
میزنی نیش و تیز می گذری
بارها بر نشانه جا کردی
باز کج رفتی و خطا کردی
اهل عالم تو را از آن سازند
که بگیرند و دورت اندازند
چون تو را شاه می کند پرتاب
تو چرا می شوی ز من در تاب
تیر چون راست یافت قول کمان
صلح کرد وز جنگ تافت عنان
باز عقد موافقت بستند
به هم از روی مهر پیوستند
هیچ کاری ز صلح بهتر نیست
بدتر از جنگ کار دیگر نیست
صلح باشد طریق اهل فلاح
زان جهت گفته اند صلح و صلاح
چند روزی که شاه بنده نواز
سوی درویش جلوه کرد به ناز
مردمان پی به حال او بردند
ره به فکر و خیال او بردند
عیب جویان به عیب رو کردند
وز سر طعنه گفتگو کردند
که چرا شاه با گدا یارست
پادشه را خود از گدا عارست
مسند شاه و بوریای گدا
الله الله کجاست تا به کجا
از گدا عشق شاه لایق نیست
بلکه او مدعی ست عاشق نیست
پاک بازان دعای شه گفتند
در معنی در این سخن سفتند
که بدین سان شه پسندیده
کس ندیدست بلکه نشنیده
شاه گر با گدا چنین بازد
همه کس را گدای خود سازد
زین سخن ها رقیب واقف شد
طبع ناساز او مخالف شد
از غضب خون او به جوش آمد
چون خم باده در خروش آمد
گفت اگر خون این گدا ریزم
بهر خود فتنه ای برانگیزم
شاه ازین قصه گر خبر یابد
رخ ز من تا به حشر می تابد
گر بگویم به او گران آید
ور نگویم دلمبه جان آید
پس همان به که حیله ای بکنم
شاه را از گدا جدا فگنم
روز دیگر که وقت میدان شد
باز شه را هوای جولان شد
آمد و کرد هم عنانی او
شد مشرف به هم زبانی او
گفت شاها رسید فصل بهار
معتدل شد برای لیل و نهار
همه روی زمین گلستان شد
موسم باغ و وقت بستان شد
سبزه از برف شد عیان امروز
عالم پیر شد جوان امروز
ابر نیسان به کوهسار آمد
باز آبی به روی کار آمد
هیچ دانی که سیل چون شده است
از سر کوه سرنگون شده است
سبزه بر هر طرف فگنده بساط
بر زمین پا نمی رسد ز نشاط
از گهرهای شبنم و ژاله
شد مرصع پیاله لاله
ژاله و لاله از سیاهی داغ
آشیان کرده زاغ و بیضه زاغ
آهوی مست لاله ها خورده
همچو مستان پیاله ها خورده
وقت آن شد که ما شکار کنیم
عزم صحرا و لاله زار کنیم
جام گل رنگ لاله را بینیم
چشم مست غزاله را بینیم
لاله را ساغر شراب کنیم
آهوی مست را کباب کنیم
شد مقرر که چون شود نوروز
شاه فرخ به طالعی فیروز
عزم گلگشت نوبهار کند
گه خورد باده گه شکار کند
باز چون شاه عزم میدان کرد
عالمی را هلاک از جولان کرد
مهر چندان که بر سپهر نمود
به هوادار خویش مهر نمود
چون برفت آفتاب عالمگرد
شاه هم میل بازگشتن کرد
گفت با این گدا چه کار کنم
که خبردارش از شکار کنم
همرهش هر که بود غافل ساخت
جانب او تگاوری انداخت
چون گدا دید جانب تیرش
گشت آگه ز حسن تدبیرش
گفت دانستم این شکاری کیست
معنی این خدنگ کاری چیست
باشد این تیر از برای شکار
باز شد شاه را هوای شکار
سوز عشقی که داشت افزون شد
سر به صحرا نهاد و مجنون شد
از پی آن غزال شیر شکار
رفت و با آهوان گرفت قرار
بود کوهی و بوالعجب کوهی
کوه دردی و کان اندوهی
تیغ بر فرق ماه و مهر زده
سنگ بر شیشه سپهر زده
دل سختش به عاشقان در جنگ
از پی جنگ دامنش پر سنگ
تیغ او بس که خلق را کشته
شده از کشته گرد او پشته
در بهاران که سیل گلگون بود
سیل او آب چشم پرخون بود
گشت درویش با غم و اندوه
به صد اندوه ساکن آن کوه
هر گه از هجر یار نالیدی
کوه از این ناله زار نالیدی
ناله برخواستی ز هر سنگی
رفتی آن ناله تا به فرسنگی
گریه چون کردی از سر اندوه
دجله خون روان شدی از کوه
کله کوه چشمه سار شدی
دامن دشت لاله زار شدی
بس که با آهوان قرار گرفت
انس با وحش کوهسار گرفت
آهوان رام او شدند همه
او شبان گشت و آن گروه رمه
در صف آهوان غزالی بود
کش عجب نازنین جمالی بود
عالم از بوی نافه اش مشکین
پیش او آهوی ختن مسکین
شوخ چشمی به غمزه شعبده باز
چشم شوخش تمام عشوه و ناز
گویی آن چشم شوخ در بازی
شوخ چشمی ست در نظربازی
گرچه بودند آهوان خیلی
بد گدا را به سوی او میلی
هر دم از مژه جای او می رفت
هر نفس در هوای او می گفت
چشم او چشم شاه را مانند
آن بلای سیاه را مانند
نافه ی او که مشک چین دارد
بوی آن زلف عنبرین دارد
نفسش مشک بار می آید
زان نفس بوی یار می آید
من سگ آهویی که هر نفسی
خوش دلم می کند به یاد کسی
چون مرا نیست رنگی از رویش
لاجرم شادمانم از بویش
چون ز بهر نشاط نوروزی
شد چمن پر بساط فیروزی
غنچه و گل به عیش کوشیدند
جامه سرخ و سبز پوشیدند
دهن تنگ غنچه خندان شد
ژاله در وی فتاد و دندان شد
نرگس تر به روی لاله فتاد
چشم مخمور بر پیاله فتاد
غنچه از روی گل نقاب انداخت
بلبلان را در اضطراب انداخت
لاله از کوه آشکارا شد
لعل از سنگ خاره پیدا شد
برگ سوسن که سبز رنگ نمود
خنجری در میان زنگ نمود
لاله آتش چو در تنور افروخت
قرص ها در ته تنور بسوخت
فاخته بال و پر ز هم بگشاد
شانه شد بهر طره شمشاد
از می شوق مست شد بلبل
چشم خود سرخ کرد بر رخ گل
سبزه از بس که رشته با هم بافت
چون سطرلاب سبز بر هم تافت
در چنین وقت و ساعتی فرخ
آن سهی سرو قامت گل  رخ
چون به عزم شکار بیرون رفت
لشکر بی شمار بیرون رفت
بود نزدیک شهر صحرایی
دور دوری گشاده پهنایی
خاک او سر به سر عبیرآمیز
باد او دم به دم نشاط انگیز
سنبل و سوسنش هم خوش رنگ
لاله اش آب دار و آتش رنگ
صورت وحش و طیر او زیبا
همه دلکش چو نقش بر دیبا
سبز مرغان او ز سبزی پر
مرغ زاری تمام سبزه تر
سبزه اش خط عنبرین مویان
لاله اش عارض نکورویان
شاه چون خیمه زد در آن صحرا
گفت کز هر طرف کنند ندا
وحشیان را تمام گرد کنند
کار اهل شکار ورد کنند
خلق بر گرد صید صف بستند
رخنه ها را ز هر طرف بستند
چابکان تیغ را علم کردند
صید را دست و پا قلم کردند
سر و شاخ گوزن بشکستند
گردن کرگدن فرو بستند
شد نشان خدنگ داغ پلنگ
داغ ها را فتیله گشت خدنگ
از برای گریختن نخجیر
پر برآورد لیک از پر تیر
شیر هر دم ز خشم و کینه خویش
پنجه می زد ولی به سینه ریش
گور از بس که دید فتنه و شور
دهنش باز ماند چون لب گور
آهو از گریه چشم پر نم داشت
بر سر گور مرده ماتم داشت
خواب خرگوش از سر او جست
چشم خود را دیگر به خواب نبست
روبه از هول جان در آن آشوب
ساخت دم در ره سگان جاروب
در هوای هر پرنده ای که پرید
ترکی از ناوکش به سیخ کشید
هر غزالی که از زمین برجست
چابکی در کمند پایش بست
آن غزالی که گفته شد زین پیش
که با او انس داشت درویش
در همان صیدگاه حاضر بود
سوی او چشم شاه ناظر بود
آرزو کرد تا به بند افتد
بی مددگار در کمند افتد
در شکارش کسی مدد نکند
صید او را به نام خود نکند
چون پی آن غزال مرکب تاخت
خویشتن را ز صف برون انداخت
شه به دنبال و آن غزال از پیش
هر دو رفتند تا بر درویش
صید پیشش نهاد روی نیاز
یعنی از چنگ او خلاصم ساز
شاه آن حال را تماشا کرد
اعتقاد عظیم پیدا کرد
رفت نزدیک او ز پا نشست
شاه در خدمت گدا بنشست
بس که شه چهره برفروخته بود
آن گدا ز آفتاب سوخته بود
شاه ازو او ز شاه غافل بود
پرده ای در میانه حایل بود
هر یکی تیز دید با دگری
در تفکر که اوست یا دگری
شه بدو گفت این صفت که توراست
این چنین نور معرفت که توراست
هر چه گویی صواب خواهد بود
دعوتت مستجاب خواهد بود
گر به همت دعا کنی چه شود
حاجتم را روا کنی چه شود
طبع درویش ازین سخن آشفت
آه سردی کشید و به اوی گفت
گر دعا مستجاب داشتمی
کی غم بی حساب داشتمی
شاه را سوی من گذر بودی
با من آن ماه را نظر بودی
شاه ازو چو شنید این سخنان
جست از جای خویش ذوق کنان
گفتش ای بی خبر چه می گویی
اینک آن شه منم که می جویی
بر سریری و شاه می طلبی
بر سپهری و ماه می طلبی
جان درویش در خروش آمد
رفت از هوش و چون به هوش آمد
گفت هرگز نمی کنم باور
که شود به ختم این چنین یاور
لوحش الله ازین وفاداری
این به خواب ست یا به بیداری
گر به بیداری آمدی به نظر
خواب بر من حرام باد دگر
ور به خوابم نموده ای دیدار
نشوم کاش تا ابد بیدار
گر به روزست این چه خوش روزی ست
ور شب ست این شب دل افروزی ست
بلکه اندیشه و خیال ست این
تو کجا من کجا محال ست این
گرچه می خواست شاه بنده نواز
که کشد مدت وصال دراز
لیک از بیم آن که خیل و سپاه
ناگه آن جا رسند در پی شاه
واقف از حال آن دو یار شوند
فتنه روز و روزگار شوند
زور برجست و رو به منزل کرد
چشم درویش خاک ره گل کرد
ماند مسکین به دیده نم ناک
با دل ریش و سینه غم ناک
شاد گشتی که دست داد وصال
باز غمگین شدی که یافت زوال
بخت بد بین که عاشق درویش
بعد یک نوش می خورد صد نیش
بر دلش هیچ راحتی نرسد
کز پی آن جراحتی نرسد
شب که در بزم گاه مینا رنگ
زهره با چنگ راست کرد آهنگ
باده از سرخی شفق کردند
اختران لعل در طبق کردند
شاه را دل به سوی باده کشید
باده با مهوشان ساده کشید
بهر عشرت نشست در جایی
کان گدا را بود تماشایی
شاه در بزم با هزار شکوه
آن گدا در نظاره از سر کوه
مجلس آراستند و می خوردند
می به آواز چنگ و نی خوردند
روی ساقی ز باده گل گل شد
غلغل شیشه صوت بلبل شد
شد لب گل رخان شراب آلود
همچو برگ گل گلاب آلود
عکس رخ بر شراب افگندند
بر شفق آفتاب افگندند
لب شیرین به باده زرین
چو رساندند گشت لب شیرین
خنده شاهدان شورانگیز
گشت در جام باده شکرریز
چشم ساقی ز باده مست شده
ترک مخمور می پرست شده
اهل مجلس شکفته و خرم
فارغ از هرچه هست در عالم
شیشه زهد را زدند به سنگ
تار تسبیح شد بریشم چنگ
پر می لعل شد پیاله زر
گل رعنا نمود پیش نظر
شیشه صاف و آن می دلکش
چون دل صاف عاشقان بی غش
دختر رز به شیشه منزل کرد
گرم خون بود جای در دل کرد
شیشه می که پر ز خون افتاد
در درون هر چه داشت بیرون داد
مطرب صاف عندلیب آهنگ
ساخت آهنگ و چنگ زد در چنگ
دیگری دف گرفت بیخود و مست
همچو طفلان نواخت بر سر دست
نی تهی ماند از هوی و هوس
زان کمر بست در قبول نفس
هر ندا کز صدای عود آمد
چنگ بشنید و در سجود آمد
ناله آمد رباب را بم و زیر
زان که بر وی کمانچه می زد تیر
شکل قانون چو مضطر آمد راست
صفحه سینه اش به نقش آراست
از برای فروغ مجلس شاه
شمع و مشعل شدند زهره و ماه
بزم شه را چو شمع گلشن کرد
دید درویش و دیده روشن کرد
شاه در بزم با هزار شکوه
و آن گدا را نظاره از سر کوه
تا به نزدیک بزم گاه آمد
بهر نظاره سوی شاه آمد
گفت شاید که در فروغ چراغ
بینم آن شمع بزم را به فراغ
چون میسر نبود بزم حضور
شاد بود از نگاه دورادور
گر کسی جام عشرتی می خورد
او به صد رشک حسرتی می خورد
می کشیدند می به نغمه نی
آن گدا آه می کشید از پی
شاه بر لب نهاد جام شراب
آن گدا بی شراب مست و خراب
شه ز دست حریف می می خورد
آن گدا خون ز دست وی می خورد
شاه در لاله زار خرم و خوش
و آن گدا در میانه آتش
شاه ساغر گرفته از سر عیش
و آن گدا را شکسته ساغر عیش
شاه می کرد نوش باده به کام
آن گدا تلخ کام و زهرآشام
شاه چون رخ ز باده می افروخت
آن گدا ز آتش رخش می سوخت
شاه را ذوق و حالتی که مپرس
آن گدا را ملامتی که مپرس
آن شب القصه تا به آخر شب
مجلس عیش بود و بزم و طرب
عاقبت کار خویش کرد شراب
اهل مجلس شدند مست و خراب
باده نوشان ز باده مست شدند
سر به پای قدخ ز دست شدند
خواب چون رو به آن گروه نهاد
باز درویش سر به کوه نهاد
کوه با عاشقان هم آوازست
پایدارست زان سرافرازست
همچو نازک دلان ز جا نرود
متصل با تو گوید و شنود
روز دیگر که با هزار شکوه
رخ نمود آفتاب از سر کوه
سر زد از جیب کوه چشمه نور
شد عیان معنی تجلی طور
شاه از خواب صبح دم برخاست
رخ چو خورشید چاشت گه آراست
به هوای خرام و جلوه گری
جانب کوه شد چو کبک دری
با حریفان دوش کردی خطاب
گفت بی تابم از خمار شراب
هیچ کس هم عنان من نشود
در سخن هم زبان من نشود
شاه چو این بهانه پیش آورد
رو به سوی گدای خویش آورد
مرکب ناز تاخت بر سر او
همچو جان جا گرفت در بر او
نظر لطف سوی او بگشاد
لب شیرین به گفتگوی او بگشاد
گفتش ای از می وفا سرمست
روز و شب هیچ خورد و خوابت هست
گفت سیر آمدم ز غم خوردن
خواب بر من حرام جز مردن
باز گفتش که روز حال تو چیست
در چه فکری شب و خیال تو چیست
گفت روزم دو دیده پرخون ست
حال شب را چه گویمت که چون ست
باز گفتش که چون شبت سیه ست
در شب تیره مشعل تو مه ست
گفت شب تا سحر ز شعله آه
هر دم آتش زنم به مشعل ماه
باز گفتش که کیست محرم تو
تا شود گاه کاه همدم تو
گفت جز آه سرد نیست کسی
تا به او هم نفس شوم نفسی
باز گفتش که در ضمیر تو چیست
حاصل عمر دل پذیر تو چیست
گفت غیر از تو نیست در دل من
غیر ازین خود مباد حاصل من
همچنین حسب حال می گفتند
در جواب و سوال می گفتند
چون به هم شرح راز خود کردند
عرض راز و نیاز خود کردند
شاه را شد هوای منزل خویش
ماند درویش خسته با دل ریش
باز فردا شه سعادتمند
سایه لطف بر گدا افکند
همچنین چند روز پی در پی
گذر افتاد شاه را بر وی
شاه چون سوی او گذشت بسی
گفت این قصه با رقیب کسی
مدعی باز حیله ای انگیخت
که ز هم رشته وصال گسیخت
روز دیگر رقیب دشمن روی
روی با شاه کرد آن بدخوی
گفت شاها دگر بهار گذشت
وقت صحرا و لاله زار گذشت
چند بینیم وحش صحرا را
نیست الفت به وحشیان ما را
جای در شهر کن که آن جا به
سگ شهر از غزال صحرا به
شه باشد نکوترین جهان
شهر باشد مقام پادشاهان
جاه یوسف ز مصر حاصل شد
مصطفی را مدینه منزل شد
در و دیوار و کوی شهر مدام
سایه افگنده بر خواص و عوام
خانه ها همچو خانه دیده
منزل مردم پسندیده
بس که افسانه و فسون پرداخت
شاه را سوی شهر مایل ساخت
باز درویش در فراق بماند
دل پر از درد اشتیاق بماند
روی در حالتی غریب آورد
این بلا بر سرش رقیب آورد
هیچ کس را غم رقیب مباد
دوری از صحبت حبیب مباد
نیست مقصود بی کسان غریب
غیر وصل حبیب و مرگ رقیب
وصل جانان بود ز جان خوش تر
لیک مرگ رقیب از آن خوش تر
بار دیگر که خسرو انجم
سرطان را گرفت در قلزم
بس هوای تموز گرمی کرد
آهن و سنگ رو به نرمی کرد
رگ و پی از تف سموم گداخت
مغز در استخوان چو موم گداخت
آب دریا فتاد از کم و کاست
تا به حدی که گرد ازو برخاست
آب گردید آهن از گرمی
سنگ شد همچو موم از نرمی
بط که در آب داشت مسکن خویش
بود بریان میان روغن خویش
هر که می راند توسن سرکش
توسنش نعل داشت در آتش
قیمت یخ چو نقره گشت گران
قحط شد همچو وصل سیم بران
شب ز گرمی مه جهان افروز
گشت آفتاب عالم سوز
آن کواکب نبود شب به فلک
که عرق ریختند خیل ملک
شد عرق ریز روی ماه وشان
قرص خورشید شد ستاره فشان
در چنین روزها مگر یک روز
از تف آفتاب عالم سوز
چهره آتشین چو شاه افروخت
آتشی گشت و عالمی را سوخت
شمع رخساره را چو روشن ساخت
دیگران سوختند و او بگداخت
زرد شد آفتاب طلعت شاه
رنگ شمعی گرفت مشعل ماه
پدر همچو بد آن مه نو
خسرویی بود نام او خسرو
بد فلک حشمت و ستاره حشم
آسمان چتر و آفتاب علم
لشکرش را شماره پیدا نه
کشورش را کناره پیدا نه
عالم از کوس او پرآوازه
صیت عدلش برون ز اندازه
چون پدر دید ضعف حال پسر
از دلش بر دوید دود به سر
هر غباری که بر دل پسرست
کوه اندوه بر دل پدرست
پدران را پسر بود محبوب
همچو یوسف به دیده یعقوب
دل فریب ست عارض پسران
خاصه در پیش دیده پدران
خسرو از بهر چاره کارش
ناتوان شد چو چشم بیمارش
هر حکیمی که در دیارش بود
همه را خواند و کرد گفت و شنود
کین جگرگوشه به جان پیوند
به علاج شماست حاجت مند
حکما گوهر بیان سفتند
پیش خسرو به صد زبان گفتند
کین سخن قول هوشمندان ست
که درین فصل شهر زندان ست
در چنین وقت بهترین جایی
نیست جز در کنار دریایی
لب دریاست چون لب دلبر
از برون سبزه وز درون گوهر
دایم آنجا هوای معتدل ست
آن هوا فیض بخش جان و دل ست
خشکی این هوا ضرر دارد
لب دریا هوای تر دارد
خسرو اسباب ره مهیا کرد
شاه از آن جا هوای دریا کرد
آن نه دریا که بود صد قلزم
صد چو طوفان نوح در وی گم
چرخ گویی در اضطراب شده
در زمین است و آب شده
موج او سر بر آسمان می سود
یعنی از ماه تا به ماهی بود
عالمی را به آب کرده خراب
آری این ست کار عالم آب
گوهرش از حساب افزون بود
همچو ریگ از شمار بیرون بود
گرچه غواص پا ز سر کردی
هیچ زو سر برون نیاوردی
از خوشی کف زنان که دارد در
کف او خالی و کنارش پر
شاه با آن رخ جهان آرا
کرد منزل کناره دریا
آن هوا برد ضعف حالش را
داد زیب دیگر جمالش را
گل رویش نمود زیبایی
سرو قدش فزود رعنایی
بوالعجب قد و قامتی برخاست
وه چه گفتم قیامتی برخاست
کمر از روی چابکی بر بست
سرو قدش به چابکی بر جست
سستی او بدل به چستی شد
همه اسباب تن درستی شد
هیچ دولت چو تن درستی نیست
هیچ محنت چو ضعف و سستی نیست
مبتلای مرض مباد کسی
خاصه خوبان که ناز کند بسی
هر کسی عمر خواهد و بیمار
هر دم از عمر خود شود بی زار
غم به خوبان سروقد مرساد
قوم نیک اند چشم بد مرساد
ناز این قوم نازنین باشد
غایت نازکی همین باشد
دل پریشان جمع ایشان باد
ورنه یک بارگی پریشان باد
بود چون بحر و کان ز معنی پر
این یکی لعل دارد و آن یکی در
هر دو را خاتم و نگین کردند
نقش آن خاتم این چنین کردند
که چو آن شاخ مسند تمکین
نقش صحت گرفت زیر نگین
همچو در یگانه یکتا شد
جلوه گاهش کنار دریا شد
بس که طبعش به صید شد مایل
روز و شب جا گرفت بر ساحل
تا در آن صید که مقامش بود
مرغ و ماهی اسیر دامش بود
بر لب آن محسط شورانگیز
لجه موج خیز گوهرریز
بود کوهی که گفته شد زین پیش
که بدان انس داشت آن درویش
بس که کاهیده بود از اندوه
بود مانند کاه در پس کوه
کوه درویش را وطن شده بود
بیستون جای کوهکن شده بود
هرگه از شوق بی قرار شدی
بر بلندی کوهسار شدی
بهر شاه از مژه گهر سفتی
قصرش از دور دیدی و گفتی
چون ندارم به کوی او گذری
دارم از دور سوی او نظری
گر رسیدن به کعبه نتوانم
باری از قبله رو نگردانم
با صبا هم نفس شدی به هوس
گفتی ای هم دم خجسته نفس
چون دهی جلوه سرو ناز مرا
عرض ده پیش او نیاز مرا
سجده کن خاک آستانش را
بوسه زن پاس پاسبانش را
سگ او را سلام من برسان
پیک او را پیام من برسان
طواف کن گرد آن دربار بیا
گردی از کوی او بیار بیا
تا من از آب دیده گل سازم
مرهم زخم های دل سازم
چون رسیدی از آن طرف بادی
کردی از روی شوق فریادی
که تو امروز بوی او داری
گردی از خاک کوی او داری
به سر ریزم خاک کویش را
به دماغم فرست بویش را
روزی از شوق زار زار گریست
چشم بگشاد و هر طرف نگریست
چون نگه کرد جانب دریا
دید هر گوشه خیمه ای برپا
زیر خیمه ستون به صد زیور
همچو قد عروس در چادر
بود در جمع خیمه خرگاهی
در میان ستاره ها ماهی
سر خرگه بر آسمان می سود
اطلس چرخ پوشش او بود
سایبانی کشیده بر خرگاه
شاه بنشسته اندر آن چون ماه
چون گدا دید خرگه شاهی
کرد آهنگ ماه خرگاهی
گفت دانستم این چه خرگاه ست
خرگه شاه منزل ماه ست
نیست خرگه که ماه بدرست این
آفتاب بلندقدرست این
از سر کوه میل دریا کرد
همچو خس بر کرانه ای جا کرد
همچو نی دور ازان لب چو شکر
در نیستان به ناله بست کمر
مرغ هوشش ز شوق در پرواز
چشم بر راه و گوش بر آواز
از قضا دور چرخ کاری کرد
شاه اندیشه شکاری کرد
شاهبازی گرفت بر سر دست
باز گویی به شاخ سرو نشست
صفت باز خویش آغاز کرد
گفت کین مرغ آسمان پرداز
گرچه در روز صید فیروزست
لیک بر دست من نوآموزست
از زمین صداهای سم سمند
می رود تا به آسمان بلند
ترسم امروز گر کند پرواز
بر سر دست من نیاید باز
زین سخن هرکه را خبر گردید
همره او نرفت و بر گردید
شاه چو آفتاب تنها شد
در یک دانه سوی دریا شد
چون گذر کرد جانب درویش
گفت با خاطر خیال اندیش
که چون خسرو به دهر کم گردد
خسرو عالم عدم گردد
دیگر آیا که شاه خواهد بود
صاحب ملک و جاه خواهد بود
در همین لحظه آن کدا ناگاه
آهی از دل کشید و گفتا شاه
شاه گفتا غریب حالی بود
بهر شاه این خجسته فالی بود
من چو گفتم که پادشاه شوم
سرور کشور و سپاه شوم
هاتفی گفت شاه شاه منم
پس شه کشور و سپاه منم
چون شنید این سخن ز شه درویش
جست از جای خویش و آمد پیش
گفت ای آن که شاه می گویی
اینک اینجاست آن که می جویی
بوسه زد دست و پای اشهب را
ساخت مهراب نعل مرکب را
گفت یارب که این خجسته هلال
کم مبادا ز گردش مه و سال
گاه در خون تپید و گه در خاک
بست خود را چو صید بر فتراک
کین بود رشته ارادنت من
چون گرفتم زهی سعادت من
بعد از آن رسم دادخواه گرفت
دست برد و عنان شاه گرفت
گفت از بهر بندگی کردن
خواهمش طوق کردن در گردن
بر رکابش کرد روی نیاز
کرد بنیاد گفتگوی نیاز
گفت شاها ز لطف دادم ده
ما مرادم مکن مرادم ده
چاره جان دردناکم کن
یا بکش خنجر و هلاکم کن
بی تو من مرده و تو با دگران
من جفا دیده و وفا دگران
چند جانان دیگران باشی
تا به کی جان دیگران باشی
من و خونابه جگر خوردن
هر زما حسرت دگر بردن
تو و جام نشاط نوشیدن
با حریفان به عیش کوشیدن
چند باشد به عالم گذران
عسرت ما و عشرت دگران
محنت و درد و غم نخواهد ماند
دولت حسن هم نخواهد ماند
نیست امروز در خم گردون
غیر نامی ز لیلی و مجنون
زیر این طرفه منظر دیرین
کو نشانی ز خسرو شیرین
مسند مصر هست و یوسف نیست
مصریان را به جز تاسف نیست
در چمن ناله می کند بلبل
که کجا رفت دور خوبی گل
شاه ز انصاف او چو گل بشکفت
رفت چون غنچه در تبسم و گفت
به حکیمی که حاکم ازل ست
حکم او لایزال و لم یزل ست
که چو من بر قرار گیرد تخت
وز مخالف کنار گیرد تخت
ز افسر و تخت سربلند شوم
بر سر تخت ارجمن شوم
با تو باشم همیشه در همه حال
سحر و شام و هفته و مه وسال
گر درین باب حجتی خواهی
اینک این خاتم شهنشاهی
حجتی را که نقش خاتم نیست
حکم او هیچ جا مسلم نیست
خاتم خود به او سپرد و برفت
دل و دینش ز دست برد و برفت
چون گدا از کمال لطف اله
دید در دست خویش خاتم شاه
گفت این خاتم سلیمان ست
که جهانش به زیر فرمان ست
هر که را این نگین به دست افتد
همه روی زمین به دست افتد
حلقه او همچو حلقه جیم
شکل دور نگسن چو چشمه میم
جیم و میمی چنین به دهر کم ست
تا گدا این دو حرف یافت جم ست
چون نگین نقش آن دهان دارد
گر زنم بوسه جای آن دازد
بوسه اش می زد و نمی زد دم
که به لب مهر داشت از خاتم
سلطنت یافت از گدایی خویش
کامران شد ز بی نوایی خویش
این گدایی ز پادشاهی به
راست گویم ز هرچه خواهی به
خوشنویسی که این رقم زده بود
بر ورق این چنین قلم زده بود
که فرستاد خسرو عادل
نامه ای سوی شاه دریادل
نامه ای در نهایت خوبی
خط آن نامه آیت خوبی
نو خطی در کمال حسن و جمال
زیب رخساره کرده از خط و خال
نقش عنوان و خط مضمونش
فیض بخش از درون و بیرونش
یا مزین به مشک هر ورقی
یا پر از رشته گهر طبقی
خط آن نامه بود خط نجات
چون شب قدر در میان برات
حاصل نامه آن که حضرت شاه
غیرت آفتاب و خجلت ماه
شهریار دیار ماه وشان
ماه مسندنشین شاه نشان
میوه باغ زندگانی من
نقد گنجینه جوانی من
آن که میل دلم به جانب اوست
وان که جانم همیشه طالب اوست
باید این نامه را چو برخواند
رخش دولت به این طرف راند
که دگر قوت فراق نماند
طاقت درد اشتیاق نماند
عمر ده روزه غیر بادی نیست
هیچ بر عمر اعتمادی نیست
خاصه بر عمر همچو من پیری
که شد از دست و نیست تدبیری
زود باشد کزین چمن بروم
تو بیا پیش از آن که من بروم
تا تو رفتی ز دیده نور برفت
تا تو غایب شدی حضور برفت
رحم کن بر دل رمیده من
مردمی کن بیا به دیده من
روز عمرم به شب رسید بیا
جانم از غم به سر رسید بیا
شاه تا نامه پدر برخواند
نیت شهر کرد و مرکب راند
جانب شهر عزم جولان کرد
یوسف از مصر میل کنعان کرد
سوی آن شاه کشور اقبال
خلق رفتند بهر استقبال
نازنینان به ناز کوشیدند
جامه سرخ و سبز پوشیدند
آن یکی رفته در قبای سفید
همچو شاخ شکوفه زار امید
وان دگر جامه سبز کرده به بر
همچو گل در میان سبزه تر
آن یکی زرد گشته خلعت او
بر تو افگنده ماه طلعت او
و آن دگر کرده جامه عنبرفام
رفته چون آفتاب جانب شام
آن یکی در لباس گلناری
تازه گل دسته ای ست پنداری
وان دگر جامه لاله گون کرده
سر ز جیب فلک برون کرده
همه در انتظار مقدم شاه
همه را چشم انتظار به راه
ناگهان چتر شاه پیدا شد
چرخ گردون و ماه پیدا شد
همه رفتند پیش و صف بستند
دست بر سینه هر طرف بستند
آن چنان حالتی پدید آمد
که تو پنداشتی که عید آمد
شاه چون شمع بزم خسرو شد
ماه اقبال خسروی نو شد
منظر قدرش از فلک بگذشت
طایر قصرش از ملک بگذشت
خرم آن ساعتیخوش آن روزی
که فتد دیده بر دل افروزی
سر و تن خاک پای او گردد
دل و جان هم فدای او گردد
این تجمل به هر کسی نرسد
دامن گل به هر خسی نرسد
می راحت به جام هر کس نیست
جام عشرت به کام هر کس نیست
کردگارا به حق دیدارت
به دل عارفان بیدارت
که مرا هم بدین شرف برسان
سرو نازی به ایم طرف برسان
این بود اقتضای لیل و نهار
که رسد افت خزان و بهار
شاخ سبزی که رفته بر افلاک
چهره زرد خود نهد بر خاک
باز چون وقت برگ ریز آمد
لشکر سبزه در گریز آمد
مرغ بی گل ز نغمه شد خاموش
با که گوید سخن چو نبود گوش
بلبل از بوستان شد آواره
گل صد برگ شد به صد پاره
پشت طاقت بنفشه را خم شد
بهر خود در لباس ماتم شد
قمری از ناله و خروش بماند
سوسن ده زبان خموش بماند
گل شد و خارها به گلشن بماند
اطلس از دست رفت و سوزن ماند
رنگ نارنج زعفرانی شد
اشک عناب ارغوانی شد
روی مه را گرفت پرده گرد
بلکه در پرده رفت با رخ زرد
نار را پرده های دل خون شد
پاره پاره ز دیده بیرون شد
سیب از بهر گرمی و سردی
کرد پیدا کبودی و زردی
پسته از شاخ سرنگون افتاد
مغزش از استخوان برون افتاد
زخم ناک و شکسته شد بادام
چشم زخمی رسیدش از ایام
خوشه پاک تاک از سر تاک
دانه لعل درفکند به خاک
بر سر شاخ برگ و بار نماند
در گلستان به غیر خار نماند
در چنین موسمی که خسرو گل
رفت و مرد از فراق او بلبل
خسر از عرصه ممالک خویش
سفر آخرت گرفت به پیش
گاه در تاب بود و گه در تب
دلش آمد به جان و جان بر لب
در عرق روی زردش از تب و تاب
همچو برگ خزان میانه آب
شد تنش چو کمان بر آن رگ و پی
استخوانی و پوستی بر وی
بس که از درد دل به جان آمد
دلش از درد در فغان آمد
درد او لحظه لحظه افزون شد
عاقبت حال او دگرگون شد
شاه را خواندی سوی خود خسرو
گفت از من وصیتی بشنو
عدل پیش آور پادشاهی کن
ظلم بگذار و هرچه خواهی کن
تا نبینی ز هیچ رهگذری
گردی از خود به دامن دگری
سر مپیچ از رضای درویشان
که سرافراز عالمند ایشان
هر که یابد ز فقر آگاهی
نکند میل شوکت شاهی
ای بسا شاه عاقبت اندیش
که ز شاهی گذشت و شد درویش
هر که بر درگه تو داد کند
طلب حاجت و مراد کند
اگرش هیبت تو لال کند
نتواند که عرض حال کند
همچو گل بر رخسش تبسم کن
به سخن های خوش تکلم کن
از قلم زن به لطف یاد بکن
بر سیه نامه اعتماد بکن
هر جراحت که بر دل از ستمست
همه از نوک نیزه و قلمست
قیمت عدل را شکست مده
جانب شرع را ز دست مده
زان که میزان راستی شرع ست
اصل شرع ست و غیر از آن فرع ست
این وصیت چون بکرد جان بسپرد
جان به جان آفرین روان بسپرد
هر کسی بهر ماتم افغان کرد
ماتمی شد که شرح نتوان کرد
شعله آه تا به گردون رفت
دجله اشک تا به جیحون رفت
همه آفاق در خروش شدند
همه ترکان سیاه پوش شدند
لشکر از ماتمش سیه در بر
مضطرب چو سیاهی لشکر
زان سیاهی که داشت لشکر او
خطه هند گشت کشور او
کمر زر که بر میان می بست
حلقه پشتش از کمر بشکست
شد سیه روز ز ماتمش خاتم
کند رخسار خود در آن ماتم
تاج یک سو فتاد و ابتر شد
همه خیل و سپاه بی سر شد
تخت بر خاک ره ز پا افتاد
که سلیمان عصر شد بر باد
این یکی آه دردناکی زدی
وان دگری جیب جامه چاگ زدی
بدنش را ز گریه می شستند
کفنش را ز حله می جستند
آخرش جانب لحد بردند
همچو گنجش به خاک بسپردند
آن که اوج فلک نشیمن ساخت
عاقبت زیر خاک مسکن ساخت
آن که از حله پیرهن پوشید
کند پیراهن و کفن پوشید
آن که بر فرق تاج از زر کرد
در لحد رفت و خاک بر سر کرد
هیچ کس در جهان قدم نزند
که قدم جانب عدم نزند
هر که گهواره ساخت منزل خویش
رفت و تابوت کرد محفل خویش
لاله زار جهان عجب باغی ست
که از آن باغ هر نفس داغی ست
نیست بوی نشاط در گل او
محنت افزاست صوت بلبل او
دهن غنچه اش که خندان ست
دل پرخون دردمندان ست
هست هر برگ و شاخ در چمنش
تن گل چهره ای و پیرهنش
هر بنفشه که بر لب جویی ست
گره زلف عنبرین مویی ست
لاله کز خاک می دمد هر سال
صفحه عارض ست و نقطه خال
هر کجا تازه سرو رعنایی ست
قد موزون سروبالایی ست
تا توانی دل از جهان بگسل
رشته مهر از این و آن بگسل
جاودان نیست عالم فانی
تو درو جاودان کجا مانی
روی در ملک جاودانی کن
ترک این کهنه دیر فانی کن
پا در این دام پیچ پیچ منه
همه هیچ ند دل به هیچ منه
پیش گوهرشناس گوهرسنج
هست عالم چو عرصه شطرنج
که به بازیچه هر زمان شاهی
سوی این عرصه می کند راهی
گر خوری همچو خضر آب حیات
تشنه لب جان دهی درین ظلمات
فی المثل عمر نوح گر یابی
چون به توفان رسی خطر یابی
دور او همچو دور می خوش بود
همه عالم به دور وی خوش بود
هیچ کس را به دل غباری نه
هیچ خاطر به زیر باری نه
دل مظلوم از غم آسوده
جان ظالم ز غصه فرسوده
شحنه چون زلف دلبران در تاب
فتنه چون بخت عاشقان در خواب
ملک را زحمت خراج نبود
خلق را هیچ احتیاج نبود
کس به سودا و سود کار نداشت
غیر سودای زلف یار نداشت
از سپاهی در آن خجسته زمان
در کشاکش نبود غیر کمان
کس به دورش نبود زار و نزار
مگر آن کس که بود عاشق زار
گر کسی بی نوا شدی ناگاه
چون شدندی ز حال او آگاه
بس که هر کس نواختی او را
منعم دهر ساختی او را
بود شه را عنایتی که مپرس
بر رعیت رعایتی که مپرس
آفرین خدای بر پدری
که ازو ماند این چنین پسری
ابر رحمت نثار آن صدفی
که بود گوهرش چنین خلفی
آن درخت کهن به کار آید
که نهالی ازو به بار آید
چون ز الطاف شاه نیک اندیش
خبر آمد به عاشق درویش
زود برجست و رو به راه نهاد
قدم اندر حریم شاه نهاد
گفت شاید ز روی صدق و صفا
شاه با من کند به وعده وفا
خاتم شه که مدتی زین پیش
در بغل کرده بود آن درویش
برد با محرمان شاه سپرد
محرمی رفت و نزد شاهش برد
شاه چو دید خاتم خود را
آفرین کرد محرم خود را
گفت بیرون رو ز راه ادب
خاتم آرنده را درون بطلب
چون قدم زد به سوی شاه گدا
جان شد از قالب رقیب جدا
شاه دشمن گداز دوست نواز
در لباس نیاز و خلعت ناز
سخن آغاز کرد خنده کنان
که گه خنده خوش بود سخنان
از سر لطف هم زبانش ساخت
وز شکرخنده نوش جانش ساخت
هر نفس دیده سوی او می داشت
گوش بر گفتگوی او می داشت
عاشق خویش را نواخت بسی
عاشق لطف خویش ساخت بسی
دل عاشق درین خیال افتاد
که به کف دامن وصال افتاد
لیک از آن جا که دور گردون ست
هر زمان حالتی دگرگون ست
گر دلی را به وصل بنوازد
بازش از داغ هجر بگدازد
دایم اسباب وصل پیدا نیست
اگر امروز هست فردا نیست
گفت راوی که شاه هر نفسی
آن گدا را همی نواخت بسی
خبر آمد که از فلان کشور
بر سر شاه می رسد لشکر
بی شمارست لشکر دشمن
پای تا سر نهفته در آهن
شاه باید که فکر کار کند
دفع آن خیل بی شمار کند
شاه باید که لشکر انگیزد
در سواری چو گرد برخیزد
چو از این قصه شد رقیب آگاه
رفت و گفت از سر حسد با شاه
نزد ارباب عقل معلوم ست
که نظر سوی ناکسان شوم ست
هر که را بخت بد ز پا انداخت
دیگرش سر بلند نتوان ساخت
حذر از قوم بخت برگشته
که چو خویشت کنند سرگشته
یارب این سفله از کجا آمد
که به سر وقت ما بلا آمد
این سخن گفت و کرد محرومش
بهره این داد طالع شومش
عاشق از وصل چون جدا افتاد
دست بر سر زد و ز پا افتاد
گفت باز این چه حالت ست مرا
این چه رنج و ملالت ست مرا
اگر از ابر فتنه بارد سنگ
آرد آن سنگ بر سرم آهنگ
اگر از دشت فتنه روید خار
خلد آن خار بر دلم صد بار
چشم من گر به گل نظر فگند
گل شود خار و در دلم شکند
دست من گر به کف سبو گیرد
می شود خون و در گلو گیرد
گر روم سوی چشمه در ظلمات
شربت مرگ گردد آب حیات
گر زنم گاک تا به راه افتم
گام اول درون چاه افتم
بختم از چاه گر برون فگند
باز فی الحال سرنگون فگند
آه ازین بخت واژگون که مراست
وای از این طالع نگون که مراست
عدم من به از وجود من ست
گر بمیرم هنوز سود من ست
آمد از شوق مرگ جان به لبم
می دهم جان و مرگ می طلبم
تا کی افغان ز من برون آید
کاشکی جان ز تن برون آید
از نفس های گرم سوخت تنم
کو اجل تا دگر نفس نزنم
نیست هرگز از نشاط در دل من
گویی از غم سرشته شد گل من
دور گردون ز من چه می خواهد
که تنم را چو کاه می کاهد
داد مانند کاه بر بادم
زان به گردون رسید فریادم
چرخ پیرست روز و شب گردان
تا کند حمله با جوانمردان
خویش را صبح و شام زیب دهد
همه آفاق را فریب دهد
راست گویم کج ست فطرت او
راستی نیست در جبلت او
باز چون موسم زمستان شد
آتش از خرمی گلستان شد
همه کس رو به آفتاب نشست
همه عالم شد آفتاب پرست
بس که افسرده چون یخ افتادند
در تمنای دوزخ افتادند
مهر زود از فلک به در می رفت
تا شود گرم زودتر می رفت
بلکه مهر جهان فروز نبود
همه شب بود و هیچ روز نبود
قدر آتش فزون تر از گل شد
دود او شاخ و برگ سنبل شد
در زمستان زدند شعله بخار
تا دروگل دمد چنان که بهار
آب از یخ قبای آهن ساخت
موجش از سهم قوس جوشن ساخت
یخ چو آیینه ای مشکل شد
نعل مرکب ز سیم صیقل شد
بر یخ آن مرکبی که گام زدی
سکه بر نقره های خام زدی
رعد زد بانگ و در ستیز آمد
ژاله زد سنگ و رعد تیز آمد
در چنین موسمی که چله دی
تیر باران نمود پی در پی
شاه ترک دیار خویش گرفت
با عدو راه جنگ پیش گرفت
لشکر انگیخت سوی کشور او
تا به حدی که راند بر سر او
راست کردند صف ز هر طرفی
خیل دشمن صفی و شاه صفی
هر طرف تیغ تیز پیدا شد
فتنه رستخیز پیدا شد
زره از خنجر ستیز شکافت
سبزه تر ز آب تیز شکافت
تیغ ها چون ز هم گذر کردند
همچو مقراض قطع سر کردند
نیزه بر دوش سرکشان به غرور
چون عصای کلیم بر سر طور
گرد سوی سپهر کرد آهنگ
شد زمین هم با آسمان در جنگ
بر سر چابکان کوه شکوه
گرد میدان چو ابر بر سر کوه
هر که بر خصم تیغ بیم زدی
خصم را از کمر دو نیم زدی
بر سر هر که تیغ کین خوردی
زو گذشتی و بر زمین خوردی
ابروی خصم در سپر نایاب
همچو کشتی فتاده در گرداب
مرد و مرکب فتاده زیر و زبر
کاسه سیم گشته کاسه سر
باد از آن عرصه چون گذر کردی
خاک در کاسه های سر کردی
بس که روی زمین پر از خون شد
موج آن چون شفق به گردون شد
شفقی کو به اوج گردون ست
اثر سرخی همان خون ست
بود درویش در همان منزل
داده شه را میان جان منزل
روی خود را بر آسمان کرده
به دعا دست ها برآورده
نصرت شاه خویش می طلبید
زانچه گویند بیش می طلبید
ناگهان خصم در گریز افتاد
رخنه در لشکر ستیز افتاد
پشت ان کس که پشت داد به جنگ
پشته ای شد تمام تیر خدنگ
طرفه حالی که چون نبرد کنند
دشمنان از نهیب گرد کنند
طرفه تر آن که زان همه لشکر
که شه آورد سوی آن کشور
کس نگردید جز رقیب هلاک
گر رقیبی هلاک گشت چه باک
شاه و لشکر اگرچه شد غمگین
لیک سگ کشته شد چه بهتر ازین
به همین یک فسون ز دست مرو
زین نکوتر فسانه ای بشنو
چون سر زلف شب به دست آمد
قرص خورشید را شکست آمد
پیکر آسمان ملمع شد
چتر فیروزه گون مرصع شد
مردم از خواب دیده بربستند
از تماشای ره نظر بستند
خواب دیدند شاه و جمله سپاه
که مگر عارفی رسید به شاه
همچو خضرش لباس سبز به بر
خلعتی سبزتر ز سبزه تر
گفتش آن دم که بر عزیمت جنگ
تیز شد از مخالفان آهنگ
تو همان دم که حرب می کردی
رو به میدان ضرب می کردی
به تو آن نصرتی که ما دادیم
از دعاهای آن گدا دادیم
خیز و از محرمان خاصش کن
وز غم بی کسی خلاصش کن
شاه چون چشم خود ز خواب گشود
وز سپاه آنچه دیده بود شنود
خواند درویش را به مجلس شاه
گشت فارغ ز رنج و محنت و آه
خواند درویش را به مجلس خاص
کردش از محنت فراق خلاص
شکر آن را چه سان توان گفتن
نیست ممکن به صد زبان گفتن
چرخ بازیچه ای غریب نمود
از فلک این بسی عجیب نمود
لیک از لطف دوست نیست عجب
که ز محنت کسی رسد به طرب
هر که رنج فراق جانان دید
بعد از آن رنج راحت جان دید
شام هجران خوش ست و رنج ملال
تا بدانند قدر روز وصال
بعد هجران اگر وصالی هست
شیوه عشق را کمالی هست
غرض از عشق وصل جانان ست
خاصه وصلی که بعد هجران ست
الغرض هر دو تا چون شیر و شکر
به هم آمیختند شام و سحر
پای شه بر سریر عزت و ناز
سر درویش بر سریر نیاز
کار معشوق ناز می باشد
رسم عاشق نیاز می باشد
روز و شب رازدار هم بودند
تا دم مرگ یار هم بودند
عاقبت در نقاب خاک شدند
از خدنگ اجل هلاک شدند
عمر برگشت و بی وفایی کرد
مرغ روح از قفس جدایی کرد
آه ازین منزلی که در پیش ست
که گذرگاه شاه و درویش ست
نه ازین دام می توان جستن
نه ازین بند می توان رستن
گر خوری همچو خضر آب حیات
تشنه لب جان دهی درین ظلمات
گر چو عیسی روی به چرخ برین
عاقبت جا کنی به زیر زمین
گر چو یوسف به اوج ماه روی
عاقبت سرنگون به چاه شوی
فی المثل عمر نوح اگر یابی
چون به طوفان رسی خطر یابی
احد واجب الوجود یکی ست
آن که جاوید هست و بود یکی ست
شکر لله که این خجسته کلام
شد به کام دل شکسته تمام
شکر دیگر که تا تمام شده
مجلس آرای خاص و عام شده
صفت اوست در زبان همه
سخن اوست ورد جان همه
جیب آفاق پر درست ازو
بغل عاشقان پرست ازو
گر که قلاب شهر صراف ست
یا خطاگوی شهر حراف ست
نتواند شکست مقدارش
که به جان می خرد خریدارش
بیت او گر کم ست از آن غم نیست
شکر باری که معنیش کم نیست
لفظ پاک ست و معنی اش طاهر
چون نگیرد قرار در خاطر
معنی خاص و لفظ عام فریب
برده از خاص و عام صبر و شکیب
الله الله چه دلپذیرست این
در پذیرش که ناگزیرست این
غایت شاعری همین باشد
شیوه ساحری همین باشد
هر که دم زد زبان او بستم
سحر کردم دهان او بستم
قلمم میل چشم دشمن شد
لیک ازو چشم دوست روشن شد
از سیاهی نمود آب حیات
جان حاسد فتاد در ظلمات
جای رحمت بود بمرد حسود
لیک بر جان مرده رحم چه سود
جگر حاسد از الم خون باد
المش کم مباد و افزون باد
ای حسود این خیال باطل چسیت
زین خیالت بگو که حاصل چیست
چون تو از عالم سخن دوری
هرچه خواهی بگو که معذوری
آن چه مقدور توست معلوم ست
ختم کار از نخست معلوم ست
دست بافنده موی اگر بافد
کی تواند که موی بشکافد
هر کجا هدهد سلیمان رفت
به پر و بال مور نتوان رفت
در بهاران صدای غلغل زاغ
کی بود چون نوای بلبل باغ
یعنی او نیز در برابر توست
در او هم به قدر گوهر توست
این مسلم تو را به غیر چه کار
هر چه داری تو هم بی او بیار
دیگری جام شوق نوشیده
تو به دیوانگی خروشیده
دیگری آه دردناک زده
تو به تقلید جامه چاک زده
تا به کی می پری به بال کسان
ناز خوش نیست با جمال کسان
من کنم سکه سخن را نو
تو کنی عرض مخزن خسرو
چون تو زین نامه نیستی نامی
چه بری نام خسو و جامی
حیف باشد که نام دیده وران
بگذرد بر زبان کج نظران
گرچه شعر تو نظم دارد نام
تو ازین نظم کی رسی به نظام
نظم اگر نیست چون در مکنون
سهل باشد طبیعت موزون
گرچه ما و تو هر دو موزونیم
لیک بنگر که هر یکی چونیم
نعل اگر یافت صورت مه نو
هست اینجا تفاوتی بشنو
ماه نو سر بر آسمان ساید
نعل در زیر پای فرساید
نیست مانند هم سموم و نسیم
این یک از جنت ست و آن ز جحیم
آن به نرمی چنان که دل خواهد
وین به گرمی چنان که جان کاهد
کرکسی ژاژخای بی معنی
با همایی فتاد در دعوی
گفت کم نیست از تو پایه من
زان که مقدار توست سایه من
عاقلی گفتش ای فرومایه
نیست آن سایه همچو این سایه
هر که در سایه همای بود
نام او سایه خدای بود
وان که در سایه تو راه کند
بر سر خود جهان سیاه کند
بر تن توست چون پر و بالی
در خور اوست فر و اقبالی
ماجرای حسود و قصه ما
راست مانند کرکس ست و هما
وه چه گفتم تمام لاف ست این
سر به سر دعوی گزاف ست این
من هم از حاسدان چرا گفتم
چون بدند از بدان چرا گفتم
چند ازین گونه در خروش شوم
کاشکی بعد ازین خموش شوم
هین زبان را به عذر باز کنم
رو به درگاه بی نیاز کنم
کردگارا به بی نیازی خویش
به کریمی و کارسازی خویش
به سهی قامتان گلشن ناز
به ملامت کشان کوی نیاز
به صفات جلال و اکرامت
نظر خاص و رحمت عامت
به سلاطین مسند تحقیق
یالکان مسالک توفیق
به اسیران و زاری ایشان
به غریبان و خواری ایشان
به نوازندگان عالم گل
که هنوز ایمن اند از غم گل
به سفرکردگان عالم خاک
کز جهان رفته اند با دل چاک
به رسولی که نعت اوست کلام
سیدالمرسلین علیه سلام
نظری جانب هلالی کن
دلش از مهر غیر خالی کن
حشر او با رسول کن یا رب
این دعا را قبول کن یا رب
در امان دار پیش آن مولی
تا نبیند عقوبت عقبی
چون به عزم رحیل زین منزل
به حریم فنا کشد محمل
در ره مرگ باشدش همراه